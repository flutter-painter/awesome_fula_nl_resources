fuɗɗoɗen
hino serti
meɗen serti
ko gootun
hino naandi
tawtugol
ko ko hitti
hino hitti e an
miɗoo salmina on fop
miɗoo landoo si hiɗon e jam
hande en fuɗoto videwooji kesi
ɗoo hiɗen fuɗɗaade
waton jejjutu yiɗugol videwo an on fi allah
miɗo tawti
miijoji men ɗin no serti
mi hettoto
o hetto takko
o hetto takko jango
hina annda
hino woodi
ala
hino waawi won nde
waata won nde
himo andaa fota
an ndaaka
himo waawi waɗude
waɗanan ɗunɗo
hima waawi wattude
o waawata
hino metti
hino metti faamude
hino metti waɗe
hino metti ñamude
hino metti yarugol
hino weli fii
hino weebi fii
hino weli waɗe
hiɓe ɗuuɗi
ko ɓe bus
en hattay ɗo haande
awa on jaraama fota
On dogataa ?
mi dogataama
hiɓe dogude
nangu juungo an ngon
a nangataa
Ko honɗun nanguɗa ?
himo fubbaade
hima waawi fubbaade fota
mahin fubbo ɗin
mi waawata fubbaade
min wawaata fubbaade
o wujji lan goɗun
wonaa ngujjo
son-ndou ndun hino wiirude
hi ndu wiirude
a yejjitii
yejjitin ɗun ɗon
watin yejjutu
Hara on yejjitaali ?
wata wullu nani
himo fijude balon
ko fijowo
ko zuwerjo
ndiyan ɗan no fusude
ndiyan ɗan fusuno hankin
mi hiwri kema
hiwro lan
mi hiwrotaakoma
a innay a yiɗa hiwragol
hiɓe jaludelan
Ko hombo jaloton ?
mi yalti
mi yaltata
waton yaltu
yaltugol e nder nokkure
Ousmane monike
mi ɓuɓin ta deleke an on
ɓuɓintinagol
hilan ɓuɓinti naade
wata findinmo
A faami ?
A firtii ?
haalu kojji kon hankin
mi sikka
Abdou seeki kaydiwol ngol
wallin bobo on
wallinin fayɓe ɓin
wallinee jiwoy koy
mi jannata
hiɓe jannude fayɓe ɓin AlQuraana
pottito laawol ngol
pottitoɗin laawol ngol
min pottitotaako
pottin paykun
pottin paykun kun ka otowal
pottinin saaku maaro on
pottinee danki kin
min winndata
yiltutu otowal ngal
yiltitin otowal ngal
yiltitee otowal ngal
waton yiltutu oto wal ngal
yiltu montor on ka suudu
ko ɗoo mi hoɗi
naa ɗoo hoɗu ɗon
mi jibini siwtaaɓe
ko hontuma jobinɗaa ?
ko hecci hankin mi jibini
mi sélataama
mi acciataama
ta houlou
ta maapo
guidho
si hidhin wondi
fouille hébataama
andou
mi fénan taama
guigol min ngol
mi yidhètè
mi towna fiima
mi mowlè
ko an woni
midho yidouma
ko me hebi who
ko mi yahata who
mi ronkan taama
ko an wela tanmi
kadi
mi danko maa
mi soda
si a monike
mbhado bindhè an
Honto wonoudha ?
hino lan kogollè
Honto gorèdjo ma on ?
Honto mboudi an ndin woni ?
mboudi mon ndin hinodi ndho
mboudi ma ndin hinodi ndho
Ko waggoutou hombo nii
Ko 15h
Ko waggoutou hombo waalotodhon
Ko 22h mi waaloto
Ko djélou
Hay fa niima
Hi hin hay fani lan
hay fa naalilan
Ko humbo nawni ?
Ko mign-gniraawo an on nawni
Hino ma e diam
Hino lan e diam
Angoy hinoma e diam ?
hilan ronki fota
Nènè ma goy hinibhé e diam ?
hinobhé e diam
hibhè nawni sèdha
Ko hombo ni ?
Ko gorèdjo an
Mi fuɗɗorii innde Allah jon yurmeende huuɓunde juulɓe e heeferɓe fow ka aduno, jooma yurmeende hertornde julɓe ɓen tun ka laakara
Yettoore nden ko Allah jooma tageefu On woodani
Jooma yurmeende huɓtidinnde e heeriinde
Jooma ñalngu njoɓdiiji
Ko Aan tan min ndewata te ko Aan tan min mballintoo.
Feewnu min e laawol pooccingol
Laawol ngol ɓeen ɓe neemin-ɗaa ɓe ngonaa tikkanaaɓe te ɓe majjaani.
Alif, Laam, Miim
Ndeen deftere sikke alaa he mayre, ko nde peewal wonande hulɓe ɓe
Ɓeen goonɗinooɓe mbirniindi eɓe ñiiɓna juulde eɓe nafga e ko Min njeɗi ɓe.
E ɓeen goonɗinooɓe ko Min njippini dow maa e ko jippinaa ado ma, eɓe njananaa ñalaande wattan.
Ɓeen dey ngoni ko e peewal iwngal e Joomii ɓe, ko kamɓe ngoni daɗooɓe.
Ɓeen yedduɓe ngoonɗintaa foti a jeertinii ɓe wolla a jeertinaani, fof foti e mum en.
Alla muppi ɓerɗe maɓɓe, wirngallo woni noppi e gite maɓɓe lette mawɗe na woodani ɓe.
Na woodi heen yimɓe wi'ooɓe min ngoonɗinii Alla e ñalaande wattan, tawa ɓe ngoonɗinaani.
Eɓe koda Alla e goonɗinɓe ɓe, alaa mbo ɓe kodata sonaa ko'e maɓɓe tawa ɓe nganndaa.
Ko ñawo woni e ɓerɗe Alla ɓeydani ɓe ñawu maa lette muusɗe njan e mum en sabu ko ɓe pennannoo.
So ɓe mbi'aama taa bonnee e lesdi ndi ɓe mbi'a minen ko min moƴƴinooɓe.
Ko kamɓe tigi ngoni bonnooɓe kono ɓe tinataa ɗum.
So ɓe mbi'aama ngoonɗinee wano yimɓe ɓee ngoonɗiri, ɓe mbi'a mbela minen ngoonɗina wano ɗaayɓe ɓee ngoonɗiniri, kono ko kamɓe tigi ngoni ɗaayɓe kono ɓe nganndaa.
So tawii ɓe kawrii e goonɗinɓe ɓe mbi'a: min ngoonɗinii, so ɓe njeewdii e seyɗanooji maɓɓe ɗi ɓe mbi'a: minen ko onon min ngonndi min njalkitat tan.
Alla jalkita ɓe O ɓeydana ɓe bewre ɓe ngona e wemmbere.
Ko ɓeen ngoni soodirɓe peewal majjere njeeygu maɓɓe alaa tono, te ɓe peewaano.
Ɓe nanndi ko e kuɓɓuɗo jayngol nde ngol yaynii Alla nawi ooyre maɓɓe O acci ɓe e niɓe ɓe nji'ataa hay huunde.
Ko fahɗuɓe muumɗuɓe wumɓe ɓe nduttotaako
Wolla wano toɓo iwde asamaan na woodi niɓe e digaali e maje ɓe cukka noppi maɓɓe sabu kartaali (parñite) ngam reentaade maayde Alla noon Ombo hiɓindii geɗe heeferɓe.
Majal ngal na ɗeɓa yulde gite maɓɓe kala nde ngal yaynii ɓe njaha heen so niɓɓiɗii ɓe ndaroo, so Alla welano nawa nanɗe e gite maɓɓe sabu Alla ko kattanɗo kala huunde.
Onon yimɓe ndewee Jooma mon tagɗo on tagi adiiɓe on mbela joo kulon Alla.
Oon mbaɗanɗo on lesdi ndi mbertu O waɗi Asamaan o mahoodi tiiɗndi O jippini ndiyam iwde e Asamaan O yaltini heen ɓiɓɓe leɗɗe woni njeɗu mon, taa mbaɗanee Alla nanndidiiɓe te oɗon nganndi goonga o.
So tawii oɗon cikkitii e Kur'aana mbo Min njippini dow jeyaaɗo Amen o, ngaddee simoore nanndunde hembo, nodde wallidiiɓe mon gaa Alla so tawii oɗon ngoonɗi e nodditaandu mon ndu.
So tawii on mbaɗaani ɗum -te on mbaawataa ɗum- kulee jayngol kuɓɓirtengol yimɓe e kaaƴe, ngol heblanaa ko heeferɓe ɓe.
Weltin ɓeen goonɗinɓe ɓe ngolli moƴƴi wonde ɓeɓ keɓa aljannaaji caalli na ndonga les majji kala nde ɓe njeɗaa toon ɓiɓɓe leɗɗe ɓe mbi'a ko ɗee min njeɗanoo ko adii, kono si ɓe meeɗii ɗe ɓe tawa eɗe ceerti, eɓe keɓa toon rewɓe laaɓɓe ɓe ñiiɓida toon.
Alla aamantaa addude yeru hay so wonii wano ɓowngu e ko ɓuri ɗum, so tawii ko goonɗinɓe eɓe nganndi ko goonga iwɗo e Jooma maɓɓe, so tawii ko yedduɓe ɓe mbi'a holko Alla yiɗi e oo yeru Ombo majjina heewɓe O feewna heen heewɓe, alaa majjinteeɗo heen sonaa yaltuɓe ɗoftaare.
Ɓeen firtooɓe aadi Alla ɓaawo tiiɗneede mbo eɓe taƴa ko Alla yamiri yo jokke eɓe mbonna ka lesdi ko kamɓe ngoni rusɓiiɓe (pertuɓe)
Holno njeddirton Alla tawa ngoodaano O wuurni on rewa heen O wara on rewa heen O wuurtina on ɓaawo ɗuum ko e Makko nduttoto-ɗon.
Kanko tagani on kala ko woni e lesdi ndi ɓaawo ɗuum O faandii asamaan O fotndi mbo asamaanji jeeɗiɗi Kanko gannduɗo kala huunde.
Nde Joom maa wi'i malayka en maa Mi waɗ lomto Am e lesdi ndi, ɓe mbi'i mbela waɗat heen bonnoowo dufoowo ƴiiƴe tawa minen ko Aan tan min njettata miɗen Ma teddina, O wi'i Miin Miɗo anndi ko on nganndaa.
O anndini Aadama inɗe ɗe fofo, rewi heen O holli ɗe malaykaaɓe ɓe O wi'i kaalanee Kam inɗe ɓee ɗoo so tawii oɗon ngoonɗi.
Ɓe mbi'i senaande woodanii Ma alaa ko min nganndi sonaa ko nganndin-Ɗaa min ko Aan tan woni ganndidɗo kala huunde ñeeñɗuɗo.
O wi'i aan Aadama anndin ɓe inɗe majji nde o anndini ɓe inɗe ɗee O wi'i mbela Mi wi'aano on Miin Miɗo anndi mbirniindi asamanji e lesdi Miɗo anndi ko peññinton e ko cuuɗoton fof.
Nde Min mbii malaykaaɓe ɓe cujjanee Aadama ɓe cujji sonaa Ibliisa o salii o mawnikinii ndeen o jeyaa e yedduɓe.
Min mbii aan Aadama yah hoɗoy aljanna aan e debbo maa ñaamee toon ko welata on kala ɗo mbela-ɗon taa ɓado-ɗee kii lekki ndeen on jeyete e tooñɓe.
Seyɗaane hoomti ɓe haa yaltini ɓe e moƴƴere nde ɓe ngonndoo Min mbii ɓe njippo-ɗee ngonon añondirɓe keɓon ñiiɓal dow lesdi ndi e dakmitaare haa happu yonta.
Aadama heɓi konngi iwde e Joom mum O accani mo ko Kanko woni jaafotooɗo jurmotooɗo.
Min mbi'i njippo-ɗee toon onon fof so tawii Mi addii e mon peewal kala dewɗo peewam Am ɓeen dey kulol alanaa ɓe kadi ɓe cunotaako.
Ɓeen yedduɓe penni maandeeji Amen ko ɓeen ngoni yimɓe jayngol ko toon ɓe ñiiɓata.
Onon ɓiɓɓe Isra'iil ciftoree moƴƴere Am nde Mi waɗani on njottinee aadi Am Mi yottina aadi mon te kulon Kam Miin tan.
Ngoonɗinee ko njippin-Mi na goonɗini ko njogi-ɗon ko taa ngonee adiiɓe yeddude ɗum wota on eto soodirde aayeeje am ɗe coggu hoyngu, kulee kam Miin tan.
Taa jiiɓindiree goonga e fenaande oɗon cuuɗa goonga o tawa oɗon nganndi mbo.
Ñiiɓnee juulde tottiron asakal ɗigganon njankinano-ɗon Alla.
Mbela on njamirat yimɓe ɗiggere njejjiton ko'e mon tawa oɗon njanga deftere nde, mbela on kakkilantaa ɗum.
Mballitoree muñal e juulde, pellet honde saɗtani dow mbo yankiniiɓe ɓe.
Ɓeen yananaaɓe maa kawru e joom maɓɓe ko he Makko ɓe nduttotoo
Onon ɓiɓɓe Isra'iil ciftoree neemaaji Am ɗi neemin MI mon, ko Miin tigi ɓurni e dow winndre he.
Kulee ñande fittaandu alaa ko waawani fittandu wonndu ndu jaɓantaake tefangol goɗɗo coodtiigu kadi jaɓetaake ɓe keɓataa ballo.
Tuma Min ndanndii on yimɓe Fir'awna ɓe mbaɗii on lette bonɗe ɓe kirsa ɓiɓɓe mon ɓe ngoppa rewɓe mon nguura, ina e ɗuum lette mawɗe iwde ga Jooma mon.
Nde Min peccani on maayo ngo Min ndanndi on Min njooli yimɓe Fir'awna oɗon ndaarda gite mon ŋaas.
Nde Min podani Muusaa jammaaji capanɗe nayi fawii heen ndew-ɗon ngaari ndi caggal Am onon ko on tooñooɓe.
Fawii heen Min ngaccani on ɓaawo ɗuum mbela joo njetton.
Nde Min ngaddani Muusa deftere nde e Furgaana mbela joo peewon.
Nde Muusaa wi'i yimɓe makko onon yimɓe am on tooñii ko'e mon nde ndew-ɗon ngaari ndi nduttoɗee e tagɗo on o mbarto-ɗon ɗuum ɓuri moƴƴande on to Jooma mon O accana on Kanko woni gaccanoowo njurmotooɗo.
Nde mbii-ɗon Muusaa min ngoonɗitaa haa min nji'a Alla ko laaɓi ndeen hartaango (jayngol iwde asamaan) ɓami on oɗon ndaarda gite mon.
Fawii heen Min nguurtini on ɓaawo nde maay-ɗon mbela joo njetton.
Min ɗuwdini on duule Min njippinani on njuumri dakmundi e colli juɗaaɗi ñaamee e belɗi ko Min njeɗi on, wonaa Minen ɓe tooñi ko ko'e maɓɓe ɓe tooñatnoo.
Min mbii naatee ndee saare ñaamon heen ko mbela-ɗon mbeltoron naatee damal ngal oɗon njankinii mbi'on accan min ndeen Min njaafoo on goopi mon Min ɓeydana moƴƴinɓe ɓee moƴƴereeji.
Tooñɓe ɓee mbayliti konngol ngol ɓe mbi'anoo ndeen Min njippini dow tooñooɓe ɓee lette sabu ko ɓe ngonno ko faasqeebe.
Nde Muusaa toranii yimɓe mum ndiyam Min mbi'i fiyu haayre nde sawru maa ndu ndeen gite ndiyam sappo e ɗiɗi puccitii heen yimɓe ɓee fof keɓi yarde, ñaamee njaree e njeɗu Alla taa mbaɗee bonannde dow lesdi ndi.
Nde mbii-ɗon aan Muusaa min min njondintaako e ñaamdu wooturu torano min Joom maa O yaltinana min puɗi lesdi gila e kappe e haakooji e buudi e ñebbe e basalle (jabaa) mayri o, wi'i mbela on njiɗ lomtinde ko ko ɓuri moƴƴude ko, keɓon ko ɓuri jaasde ɗuum njippo-ɗee Misara maa on keɓ ko tori-ɗon ko ɓe pawaa koyeera e woroɗde ɓe nduttorii e tikkere Alla sabu ɓe njedduno aayeeje eɓe mbara Annabaaɓe ko aldaa e goonga ɗuum noon ko goopi e tooñe maɓɓe.
Ɓeen goonɗinɓe eɓɓen feewɓe e nasaara en e ɓe ngalaa diine,kala goonɗinɗo Alla e ñalaande wattan o golli ko moƴƴi ɓeen keɓata njoɓdi to Jooma maɓɓe kulol alanaa ɓe te kamɓe ɓe cunotaako.
Nde Min ɓami aadi mon Min ummini fello Tuur dow mon ƴettee ko Min ngddani on e semmbe ciftoree ko woni heen mbela joo kulon Alla.
Fawii heen caggal ɗuum nduŋti-ɗon taw naano ɓural Alla e yurmeende Makko dow mon maa on njeye e bonnoraaɓe.
On nganndii ɓeen tooñɓe e mon ñande hoore-biir (samdi) Min mbii ɓe ngontee baaɗi booraaɗi.
Min mbaɗi ɗum woni maande teskuye wonande ɓe e aroyooɓe e tinndinoore wonande hulɓe Alla ɓe.
Muusaa wi'i yimɓe makko Alla yamirii on nde kirsoton nagge ɓe mbii mbela nanngir-ɗaa min ko ɗaayɓe? o wi'i: miɗo moolii Alla jeyeede e majjuɓe.
Ɓe mbii du'ano min Jooma maa O laɓɓinana min no nge wa'i. O wii: ko nge wonaa nayeye wonaa ñalel ko hakindiinge mbaɗee ko njamira-ɗon ko.
Ɓe mbii torano min Jooma maa O laɓɓinana min ngoobu (kulor) magge ? O wii: Oon wii ko sooye no feewi enge weli laarde.
Ɓe mbii du'ano min Joom maa O laɓɓinana min no nge wa'i sabu na'i ɗi nanndiri min maa min njiitu nge.
O wi'i Kanko dee O wii ko nagge ne'iraange golle remru ngesa, kono wonaa yarnude gese, ko hisnge nge jillaani, ɓe mbii jooni dey a addii goonga ɓe kirsi nge kono ɓe ɗeɓaani waɗde yamiroore nde.
Nde mbar-ɗon fettaandu ngon-ɗon e tuumondirde ko Alla yaltini ko cuuɗno-ɗon.
Min mbii tappindiree ɗi ko noon Alla wuurtinirta maayɓe O holla on kaawase Makko mbela joo kakkilon.
Fawii heen ɓerɗe maɓɓe ɗe njoori ɓaawo ɗuum ɗe mba'i no kaaƴe maa ɓura noon, sabu kaaƴe na ngoodi jaltinooje caalli goɗɗe na peecoo njaltina ndiyam goɗɗe kadi njowtoo janansabu hulde Alla, Alla noo yeebotaako ko ngolloton ko.
Mbela oɗon ɗaminii maa ɓe ngoonɗinan on tawa na woodi e maɓɓe sete nanoowo haala Alla ɓe mbaylita ka caggal nde ɓe paami ɓe nganndi ka.
So ɓe kawri e goonɗinɓe ɓee ɓe mbii min ngoonɗinii so ɓe njeewdii ɓe mbi'a mbela on kaalanat ɓe ko Alla udditani on, ndeen ɓe kaɓora on ɗum to Jooma mon, mbela on kakkilantaa
Mbela ɓe nganndataa wonde Alla Mbo anndi ko ɓe cuuɗta e ko ɓe ɓaŋnginta.
Na woodi e mum en humambinneeɓe ɓe nganndaa e deftere nde sonaa janngugol penaale ɗe ɓe nganndinaa, ɓe ngoni e sikkude tan.
Bone woodanii ɓeen winndirooɓe deftere nde juuɗe maɓɓe eɓe mbi'a ɗum ko to Alla iwri haa ɓe coodira nde coggu hoyngu, bone wonan ɓe e ko juuɗe maɓɓe mbinndi e kala ko ɓe paggitii heen.
Ɓe mbii jayngol memataa min sinaa balɗe seeɗa wii ɓe mbela on keɓii fodoore Alla te Alla luutndotaako aadi Makko wolla ngon-ɗon ko haalde e Alla ko on nganndanaa.
Ko goonga kala mbo faggitii bonannde bonɗi makko piilii mo, ko ɓeen ngoni yimɓe jayngol luttooɓe toon.
Ɓeen goonɗinɓe ɓe ngolli moƴƴereeji ko ɓeen ngoni yimɓe aljanna luttooɓe toon.
Min ɓamii fodoore e ɓiɓɓe Isra'iil taa ndewee sonaa Alla moƴƴon e jibnaaɓe e jiidaaɓe e waayɗuɓe e waasɓe oɗon kaalana yimɓe ɓe ko moƴƴi darnon juulde tottiron asakal ɓaawo ɗuum cali-ɗon ɗuurni-ɗon sonaa seeɗa e mooɗon.
Nde Min ƴetti fodoore mon wota on nduf ƴiiƴe mon taa on njaltin ko'e mon galleeji mon ɗi ndeen njaɓ-ɗon ceediɗon ɗum.
Rewi heen onon ɓee oɗon mbara ko'e mon oɗon njaltina yimɓe e mon galleeji maɓɓe, oɗon peññina tooñe mon e maɓɓe, si ɓe arii e mon dahaaɓe coodtidonɓe yaltingol ɓe na harmi e mon, mbela on goonɗinat yoga e deftere nde njeddon yoga heen kala e mon waɗooɓe ɗum njoɓdi maɓɓe ko koyeera weejo aduna ñande darnga ɓe nduttee e lette ɓurɗe bonde Alla noon yeebotaako ko ngolloton ko.
Ɓeen soodirɓe laakara nguurndam aduna ɓe koynantaake lette ɓe keɓataa ballo.
Min ngaddanii Muusaa deftere nde ɓaawo makko Min ndewni heen nulaaɓe Min ngaddani Iisaa ɓii Maryam laɓɓinale Min cemmbirini mo wonki tedduki mbela kala nde nulaaɗo addi he mon ko welaani pittaali mon mawnikino-ɗon yoga heen njeddon ɓe yoga heen mbaron ɓe.
Ɓe mbii ɓerɗe amen ɗe ko uddiiɗe, accu tan ko Alla huɗi ɓe sabu keefeeru maɓɓe, na famɗi ko ɓe ngoonɗinta.
Nde deftere ari e maɓɓe iwde e Alla, ende nuunɗina ko ɓe njogii ado ɗuum ɓe ngonndoo ko wallitoraade ɗum dow ɓeen yedduɓe nde ko ɓe nganndi ko ari he maɓɓe ɓe njiddi ɗum, yo kuɗdi Alla won e heeferɓe.
Bone woni e koɓe coodiri ko'e maɓɓe nde ɓe njeddi -e tooñe- ko Alla jippini Alla jippinta ɓural Makko dow mbo O welaa e jeyaaɓe Mako ɓe kaandii e tikkere mawnde heeferɓe ɓee na keɓa lette bonɗe.
Si ɓe mbi'aama ngoonɗinee ko Alla jippini ko ɓe mbi'a min ngoonɗina ko jippinaa e amen ɓe njedda ko wonaa ɗuum te ko ɗuum woni goonga nuunɗinɗo ko ɓe njogii, wii ɓe ko waɗi oɗon mbarannoo annabaaɓe Alla ɓe so tawno oɗon ngoonɗini.
Nde Muusaa addani on laɓɓinale njogiti-ɗon ngaari ndi ɓaawo makko onon ko on tooñooɓe.
Min ɓami e mon fodoore Min ɓamti dow mon haayre Tuur ƴettiree ko Min ngaddani on ko e semmbe nanee, ɓe mbii min nanii min ngoopi ɓerɗe mum en ɗe keewi dak rewde ngaari ndi e keefeeru maɓɓe, wii bone wonii e ko goonɗingol mon yamiri on so tawno oɗon ngoonɗini.
Wii so tawii ko onon tan keɓata aljanna to laakara njeloɗee maayde so tawii ko on goonɗuɓe.
Ɓe njelotaako ɗum pooma e ko juuɗe maɓɓe ngardini Alla Ombo anndi tooñooɓe ɓe.
Maa a taw ko kamɓe ɓuri reerɗude e nguurndam e ɓeen renndinɓe e Alla mbela gooto e maɓɓe na yiɗi wuurde duuɓe ujunere wuurde mbo ko juuti woɗɗintaa mo lette Alla Mo yi'a golle maɓɓe.
Wii kala gonɗo gaño Jibriil yo anndu ko kanko yottini Kur'aana nder ɓernde maa e yamiroore Alla nde nuunɗini defte ɗe ɓe njogii ko nde peewal e malu goonɗinɓe.
Kala gonɗo gaño Alla e malaykaaɓe Makko e nulaaɓe Makko e Jibriil e Miika'il Alla dey ko gaño heeferɓe ɓe.
Min njippinii e maa maandeeji laɓɓinooji alaa jeddoowo ɗi sonaa faasigeeɓe ɓe.
Wolla kala nde ɓe piɓi aadi wooda e maɓɓe firtuɓe mbo accu tan ɓurɓe heewde e maɓɓe ngoonɗinaani.
Nde Nulaaɗo Alla ari e maɓɓe ombo goonɗina ko ɓe njogii ko, woodi heen sete salii rontii deftere Alla nde wa'i no ɓe nganndaa nii.
Ɓe ndewi ko seyɗaneeji njannganta laamu Suleymaan Suleymaan yeddaani kono ko seyɗaneeji ɗi njeddi eɗi nganndina yimɓe mbilewu e ko jippina dow malaykaaɓe ɗiɗo to Baabil e Haaruut e Maaruu kala nde ɓe nganndini goɗɗo ɓe mbi'a minen dey ko min fitina taa yeddu, ɓe jnnga e maɓɓe no ɓe ceerndirta neddo e debbo mum, ɓe lorataa hay gooto sinaa e yamiroore Alla ɓe njannga ko bonnanta ɓe, ɓe nganndii kala battindirɗo ɗum alaa geɗal to laakara ko bone ɓe mbattiti ko'e maɓɓe tawiino ɓe nganndi.
Tawno ɓe ngoonɗinii ɓe kuli Alla ko mbarjaari immorde e Alla ɓuri moƴƴude.
Onon goonɗinɓe taa mbi'ee aynu min mbi'ee ndaar (fadir) min nanee, heeferɓe ɓee na keɓa lette. muusɗe.
"Ɓeen yimɓe deftere yedduɓe e renndinɓe e Alla njiɗataa jooma mon jippina e mon moƴƴ ere,Alla noon ko MboO welaa o waɗanta yurmeend e Mum ko O jooma ɓural mawngal."
Kala nde Min itti aaye maa momti mbo deen Min ngadda ɓurɗo mbo maa wano mbo mbela a anndaa Alla Mo waawi kala huunde
Mbela a anndaa wonde ko Alla jeyi laamu asamaanji e lesdi on ngalaa keedanoowo mon wolla ballo sonaa Alla.
Wolla njiɗ-ɗon ko naamnaade nulaaɗo mon o wano Muusaa naamnoranoo ko adi,i kala mbo wattiti goonɗingol keefeeru tawa o majjii laawol peewngol.
Heewɓe e yimɓe deftere njiɗi ruttude on heeferɓe ɓaawo goonɗingol mon ko ngañgu pittaali mum en caggal nde ɓe laaɓaa goonga o njaafee ngaccanon haa yamiroore Alla ara Alla ko kattanɗo kala huunde.
Ñiiɓnee juulde tottiree asakal kala moƴƴere nde mbaɗan-ɗon ko'e mon maa on tawnde to Alla ko Kanko Alla woni ji'oowo ko ngolloton.
Ɓe mbii alaa naatoowo aljanna sonaa Yahuude maa nasaaraajo ɗuum woni muuyaande maɓɓe, wii: ɓe ngaddee daliil mooɗon so tawii ko on goonɗuɓe.
Ko goonga kala mbo totti yeeso makko Alla o woni moƴƴini, ma o heɗ mbarjaari makko to joomum kulol alanaa ɓe ɓe cunotaako.
Yahuud en mbii nasaara en ngonaani e hay huunde nasaara en mbii yahuud en ngonaani e hay huunde, tawa eɓe njannga deftere nde, ko noon ɓe nganndaa ɓe mbiinoo ko Alla ñaawata luural hakkunde maɓɓe ñande darnga.
Hombo ɓuri tooñe oon kaɗoowo yo innde Alla jante nder juulirɗe ombo daranii bonnude ɗe ɓeen potaani naatde ɗe so wonaa e kulol, ɓe keɓa koyeera e aduna ɓe keɓa lette mawɗe to laakara.
Fuɗnaange e hirnaange ko Alla woodani kala heen ɗo kuccit, toon ko yeeso Alla, pellet Alla noon ko jaajɗo e ganngal Makko piiltingal.
Ɓe mbii Alla Mo jogitii ɓiɗɗo senaande woodanii Mo, nganndee kala ko woni e asamaanji e lesdi ko Kanko woodani fof na ɗoftoo Mo.
Puɗɗuɗo asamaanji ɗi e lesdi ndi, so O ñaawii huunde O wi'ata ɗum tan ko: won ɗum wona.
Ɓe nganndaa ɓe mbi'a mbela Alla haaldataa min wolla O addana min maande, ko noon adinooɓe maɓɓe mbiinoo ɓerɗe mum en nanndi goonga tigi Min laɓɓinii maandeeji ɗi wonande yimɓe yananaaɓe ɓe .
Minen Min nelirii ma goonga ngonaa beltinoowo jeertinoowo, A naaɓntaake ma yimɓe jayngol Jahannama.
Yahuud e nasaara en mbeletaake ma haa njokkaa laawol maɓɓe yo a wii ɓe nganndee ko peewal Alla woni peewal so a jokkii beleeɗe maɓɓe ɓaawo nde keɓɗaa ganndal ndeen a dañataa ballal Alla.
Ɓeen ɓe Min ngaddani deftere nde eɓe nde njannga no haaniri ko ɓeen tigi ngoonɗini nde, kala mbo yeddi nde ko ɓeen tigi ngoni bonnoraaɓe.
Onon ɓiɓɓe Isra'iil ciftoree moƴƴereeji Am ɗi Mi waɗani on, Miin tigi waɗi mon ɓurirɗon winndere.
Kulee ñande fittaandu alaa ko waawani fittandu wonndu te ndu jaɓantaake coodtiigu kadi tefaneede nafataa ndu, ɓe keɓataa ballo.
Nde Alla humpitori Ibrahiima konngi o timmini ɗi, O Wi'i: Miin Mi waɗat ma gardotooɗo yimɓe ɓe Ibarahiima wi'i waɗ ɗum kadi e ɓesngu am O wi'i tooñooɓe ɓe keɓataa fodoore Am.
Nde Min mbaɗi suudu ndu ruttorde yimɓe e hoolaare njokito-ɗee darnde Ibrahiima wona juulirde Min ngaadanii Ibrahiima e Ismaa'iila yo ɓe laɓɓin suudu Amngam wanngotooɓe e ufnotooɓe e juulooɓe.
Nde Ibrahiima wi'i jooma am waɗan min nduu suudu leydi hoolniindi njeɗaa yimɓe mum ɓiɓɓe leɗɗe wonande goonɗinɓe Alla e ñande wattan O wi'i kala jedduɗo Mi weltina mo seeɗa fawoo heen Mi faana mon lette jayngol e battane bonɗe.
Nde Ibrahiima e Isma'iila ɓamtatnoo dosɗe suudu ndu eɓe mbi'a Jooma amen jaɓan min ko Aan woni nanoowo ngannduɗo fof.
Jooma amen waɗ min jaɓanɓe Ma mbaɗaa e ɓesngu amen leñol juulɓe yo A hollu min tinndinorɗe dewe amen njaafo-Ɗaa min ko Aan tigi woni jaafotooɗo jurmotooɗo.
Jooma amen waɗ e maɓɓe nulaaɗo ombo janngana ɓe aayeeje Maa o anndina ɓe Kur'aana Maa o e sunna o, o laɓɓina ɓe ko Aaan tigi woni jaaliiɗo ñeeñɗuɗo.
Alaa ɗuurnotooɗo (calotooɗo) laawol Ibrahiima sonaa mbo fittaandu mum ɗaayi nganndee Min cuɓiima mo e aduna kanko o jeyaa ko e moƴƴuɓe to laakara.
Nde Jooma mum wii Mo jaɓanAm ngonaa juulɗo o wi'i mi jaɓanii Jooma binnde ɗe.
Ibrahiima tinndini ɓiɓɓe mum, Yaakuub kadi waɗi noon, onon ɓiɓɓe am Alla suɓaniima on diine ɗe taa maayee sonaa ko on juulɓe.
Mbela on ceediima nde maayde arani Yaakuuba nde o wii ɓiɓɓe mum ɓee holko ndewoton caggal amɓe mbii min ndewan deweteeɗo maa e deweteeɗo baabiraaɓe maa Ibrahiima e Isma'iila e Ishaak deweteeɗo gooto minen ko oon min njebbilanii.
Ngool ko leñol jawtungol engol heɓa ko ngol fagginoo, onon ne oɗon keɓa ko paggi-ɗon on naamnetaake ko ɓe ngollatnoo.
Yahuud e Nasaara en mbii ngonee Yahuuda maa Nasaara ndeen peewon wii: -aan annabiijo- accu dey min ngonata ko e diine Ibrahiima peewɗ ɗe o jeyanooka e sirkuɓe ɓe.
Mbi'ee min ngoonɗinii Alla e ko jippinaa dow amen e ko jippinaa dow Ibrahiima e Isma'iila e Ishaak e Yaakuub e Asbaat e ko Muusaa e Iisaa okkaa e ko annabaaɓe ɓee okka iwde e joomiraawo maɓɓe min ceerndataa hay gooto e maɓɓe ko kamɓe min njebbilanii.
So tawii ɓe ngoonɗinii wano ko ngoonɗin-ɗon ko ndeen tawa ɓe peewii so ɓe ɗuurniima ndeen ɓe ngoni ko e luutndaade maa Alla suran ma ɓe ko Kanko woni nanoowo ngannduɗo fof.
Diine Alla neesuyaŋkooje alaa diine baaɗe no diine Alla ɗe, minen ko Kanko min ndewata.
Wii mbela on njeddondirat e amen fii Alla te ko Kanko woni joomiroowo men, min keɓat golle amen keɓon golle mon minen ko Kanko min laaɓanta.
Mbela on njiɗ wiide wonde Ibrahiima e Isma'iila e Ishaaka e Yaakuub e Asbaat ɓe ngonndoo ko yahudeeɓe maa nasaaraɓe, wii mbela ko onon ɓuri anndude Alla hol mbo ɓuri tooñe oon cuuɗoowo seedanfaagu iwde e Alla, Alla noon yeebotaako ko ɓe ngollata ko.
Ngool ko leñol jawtungol engol heɓa ko ngol, fagginoo onon ne oɗon keɓa ko paggi-ɗon on naamnetaake ko ɓe ngollatnoo.
Arma ka ɓe fuyunngaaɓe e yimɓe mbi'a: "E ko hucciŋtini ɓe ga'e Qibla maɓɓe mo ɓe laatinoo e mu'un?" Maaku: "Ko Alla Woodani fuɗnaange e hiirnaange, Himo Fewnira on Mo O Muuyi faade laawol focciingol
Ko wano nii Men waɗiri on mofte hakindiiɗe fii yo on laato seedoytooɓe e dow yimɓe ɓen, Nulaaɗo on seeditoyoo e dow mo'on. Men waɗiraa oo Qibla mo fewtataa e mu'un si wanaa no Men anndira on jokkoowo Nulaaɗo on e on ruttotooɗo batte bonnere mu'un, hay si tawii ɗum laatike ko sattu-ɗum, si wanaa e dow ɓen ɓe Allah fewni. Allah Laatoraali yeeboowo liimanaaku mo'on: Pellet, Allah ko Hilnotooɗo yimɓe ɓen Yurmee ɓe.
Gomɗii Meɗen Reeni waylitorgol yeeso maa ngon ka kammu. Ma Men Fewtinire Qibla waalaŋtooɗo ma:Fewtinir yeeso maaɗa ngon baŋŋe Juulirde Hoormaŋteere nden.Nokku kala ko ngoɗon,fewtiniree geece mon ɗen baŋŋe mayru:Pellet,ɓen Rokkaaɓe Defte ɓen no anndi [Al Qur'aanaare nden] ko nde goonga immorde ka Joomi maɓɓe,Allah non siforaali Welsinsiiɗo e ko ɓe gollata.
Mi Woondii si a addanii ɓen rokkaaɓe deftere nden kala maande,ɓe jokkataa Qibla maa on,a wonaa jokkoowo Qibla maɓɓe on,yoga e maɓɓe wonaali jokkooɓe Qibla yoga.Mi Woondii si a jokkii mɓeleeɗe maaɓe ɓaawo kon ko ari e maa e anndal,pellet,an ontuma a jeyaama e tooñuɓe ɓen.
Ɓen ɓe Men Rokki Deftere nden hiɓe nganndiri ɗum wano ɓe nganndiri ɓiɓɓe maɓɓe; pellete, fedde goo e maɓɓe hino suuɗude goonga kan hara hiɓe nganndi.
Goonga kan ko ko ummori ko Joomi maa, wata a laatodu e ɓen sikkitiiɓe.
Ena woodani mo kala baŋŋe ɗe o fewtata e mun.Adondiree e moƴƴereeji,nokku kala ka laati-ɗon,Allah artiray on,on denndaangal. Pellete,Allah ko hattanɗo e dow kala huunde.
Nokku kala ka yaltirɗaa, fewtinir yeeso maa ngon baŋŋe Suudu Hormorteendu ndun, pellet, ɗum ko goonga ummoraade Joomi maa, Allah Wonaali Welsindiiɗo e kon ko gollo-ton.
Nokku kala ka yaltirɗaa, fewtinir yeeso maa ngon baŋŋe Suudu Hormorteendu ndun, nokku kala ka ngonɗon, fewtiniree geece mon ɗen baŋŋe mayru fii wata wonan yimɓe ɓen hujja e hoore mo'on - so wanaa ɓen tooñuɓe e maɓɓe. Wata non on huluɓe, Hulee Lam, fii no Mi Timminira neema Am On e mo'on, belajo'o on feeway.
Wano no Men Nuliri non e mo'on Nulaaɗo ummoraade e mo'on,Himo janngana on Aayeeje Amen,himo laɓɓina on,himo anndina on Deftere nden,o anndina on ko on anndaana.
Jaŋtee Lam, Mi Anndita on; jaarnee Lam wata on yeddam.
Ko onon yo ɓen gomɗimɓe, wallitoree muññaare e juulde. Pellet, Allah Hino Wonndi e muññiiɓe ɓen.
Wata on wi'an ɓen wariraaɓe fii Allah ɓen: "ko ɓe maayɓe". Ko woni, ɓen ko wuurɓe, kono on so'aa anndude.
Ma Men jaribo on huunde, immorde e kulol, e heege, e ɗuytagol jawle, e woŋkiiji, e dimɗe; Wewlin muññiiɓe ɓen.
Ɓen tawɓe si masiibo heɓiiɓe, ɓe wi'a: "Menen dey ko Allah jeyi men, pellet to Makko menruttortoo".
Ɓen ɗon, hino e dow maɓɓe toraaje e yurmeende ummoraade ka Joomi maɓɓe, ko kamɓe ngoni feewuɓe ɓen.
Pellet,Safaa e Marwa ko jeyaaɗe e maandeeji [diine] Allah.Kala on hajjuɗo ka suudu [Kaaba], maa o waɗi Umra,ella woo fawaaki mo nde o wanngotoo hakkunde majji.On mo gattii moƴƴere,pellet Allah ko Jaarnoowo Annduɗo.
Pellet, ɓen suudooɓe kon ko Men Jippini immorde e ɓanngannduyeeji e peewal, ɓaawo nde Men Ɓannginani ɗum yimɓe ɓen ka Deftere, ɓen ɗon, Allah ena Huɗude ɓe, huɗooɓe ɓen na huɗude ɓe.
Si wanaa ɓen tuubuɓe ɓe moƴƴini ɓe ɓaŋngini: Mi Jaɓanay ɓen ɗon tuubuubuyee, ko Min Woni Jaɓoowo tuubuubuyee Huuɓuɗo-yurmeende.
Pellet, ɓen yedduɓe ɓe maayi ko ɓe heereraaɓe, ɓen ɗon ena fawiiɓe kuddi Allah ndin e Malaa'ika en e yimɓe ɓen denndaangal
Ko ɓe luttooɓe e magge. Ɓe hayfinaŋtaake leɓte ɗen, ɓe wonaali nennanaŋteeɓe.
Reweteeɗe mon On ko Reweteeɗe Gooto. Reweteeɗo Alaa tanaa Makko, Jurmotooɗo Yurmeende heeriinde e nde heeraaki Yurmeende.
Pellet hino e ndeer tagugol kammuuli ɗin e leydi ndin, e luutondiral jemma e ñalorma on, e leɗɗe dogirooje ɗen ka bahru nafugol yimɓe ɓen, e kon ko Allah Jippiniri ka kammu, immorde e ndiyam, O Wurniri ɗum leydi ndin ɓaawo maayugol mayri O Saakti e mayri kala daaba, e waylitugol keneeli ɗin e duule eltaaɗe ɗen hakkunde leydi e kammu, maandeeji wonannde yimɓe haqqilooɓe.
Hino e yimɓe njogitiiɓe ko woori Allah yerondirɗi, hiɓe njiɗiraɗi wano Allah yiɗirtee, [ko] ɓen gomɗimɓe ɓuri saɗtude giggol wonande Allah. Hara ɓen tooñuɓe annduno tuma ɓe nji'oyta lepte ɗen, wonde doole ɗen fof ko Allah heeranii, e wonde Allah ko Saɗtuɗo lepte!.
Tuma nde hisnii jokkanooɓe ɓen pottitoyii jokkunooɓe ɓen, ɓe nji'a lepte ɗen, sabuuji ɗin taƴira ɓe.
Jokkunooɓe ɓen mbi'a: "Hara nun fehre ruttagol no woodannoo men, men pottitora ɓe wano ɓe pottitori men nii". Ko wano nii Allah Hollirta ɓe golleeji maɓɓe ɗin; hayrere e dow maɓɓe, ɓe ngonaali njaltooɓe e yiite ngen.
Ko onon yo yimɓe! Ñaamee yoga e ko woni ka leydi ko dagii ko laaɓi, wata on jokku juri=taabe seytaane ɗin : Pellet, ko o gaño mo'on feeñuɗo.
Anndee ko o yamirta on ko bone e paŋkare, e nde wowloton e hoore Allah ko on anndaa.
Si ɓe wi'anaa:"Jokkee kon ko Allah Jippini", ɓe mbi'a:"Ko woni, men njokkay ko men tawri kon baabiraaɓe amen";e hay si baabiraaɓe maɓɓe ɓen haqqilataa hay e huunde ɓe haanditaaki?!
Misal ɓen yedduɓe hino wa'i wa on ewnotooɗo kon ko nanataa si wanaa noddaandu e ewnal. Ko faaɗuɗi, mumiɗuɗi, wumuɗi; kaŋji ɗi haqqiltaa.
Ko onon yo ɓen gomɗimɓe! Ñamee immorde e laaɓuɗi ɗi Men Arsiki on, jaarnon Allah si on wonii ko Kaŋko rewoton.
Anndee ko O Harminani on, ko jiiɓe, e ƴiiƴam, e teewu kose, e [huunde hirsiraande] daginiraande ko woori Allah. Kala on duñaaɗo [e ñaamugol ɗum] hara wanaa ɓewɗo wanaa jaggituɗo, bakkatu fawaaki mo. Pellet Allah ko Ya'fotooɗo Yurmeteeɗo.
Pellet ɓen suuɗooɓe ko Allah Jippini kon e Deftere nden, hiɓe soodira ɗum cogguwel famɗungel. Ɓen ɗon alaa waɗude ka deedi maɓɓe si wanaa yiite ngen; Allah Yeewtidtaa ɓe ñalnde darngal, O Laɓɓiŋtaa ɓe, hino woodani ɓe lepte muusuɗe.
Ko ɓen ngoni soodirɓe majjere nden peewal, e lepte ɗen ya'fuyee. kaawse ko muññoriɓe ka yiite!
Ɗuum noon, ko fii Allah Jippinirii Deftere nden goonga. pellet ɓen luutondirɓe e Deftere nden ɓe ngonii e lurral woɗɗungal.
Dewal ngal wonaali fewtiŋgol geece mon ɗen ɓaŋnge fuɗnaange e hiirnaange. Ko woni tun dewal ngal: ko on gomɗinɗo Alla e Ñalaande sakkitiinde nden, e Malaa'ika en, e Deftere nden, e Annabaaɓe ɓen; o okki jawdi -e hoore yiɗugol ndi- joomiraaɓe ɓadondiral, e wonduɓe ɓen, e ɓilliiɓe ɓen, e ɓii hoore-laawol, e ɓen torotooɓe, e fii rinɗinngol daaɗe; o niiɓni juulde, o totti asakal, e ɓen hunnooɓe aadondiral maɓɓe si ɓe haldidaama, e ɓen muññitooɓe ka baasi e ka lorra, e fewndo gowole. Ko ɓen ngoni goonguɓe ɓen, ko ɓen kadi ngoni gomɗuɓe.
Ko onon yo gomɗimɓe,njottiigu farlaama e mo'on:dimo sabu dimo, jeyaaɗo sabu jeyaaɗo,deyel sabu deyel.Kala ya'fanaaɗo goɗɗum e musiɗɗo makko,ko jokkitirogol no moƴƴiri tottira e makko no moƴƴiri.Ɗum ɗoo ko hoynaneede immorde e Joomi mo'on e yurmeende.Kala on jaggituɗo ɓaawo ɗu'um,no woodani mo lepte muusuɗe.
No woodani on ka njottiigu nguurdam, yo joomiraaɓe haqqilaaji. Belajo'o on wonay gomɗuɓe.
Farlaama e mo'on:si maayde nden arii e mo'on,si o accii jawle: wasiyanagol jibinɓe mo ɓen,e ɓadondiraaɓe ɓen no moƴƴiri.Ko hannduyee e dow gomɗuɓe ɓen.
Kala on waylituɗo ɗum ɓaawo o nannde, pellet bakkaatu mun on ko ɓen waylituɓe fawii. Allah ko Nanoowo Annduɗo.
On mo huli ooñaare immorde e wasiyiiɗo maa bakkaatu o moƴƴini hakkunde maɓɓe,bakkaatu fawaaki mo.Pellet Alla ko Yawtanoowo Yurmotooɗo.
Ko onon yo gomɗimɓe, koorka kan farlaama e mo'on wano ka farliranoo e ɓen adinooɓe on, ɓelajo'o laatoɗon gomɗuɓe.
Ñalɗi limtaaɗi. Kala e mo'on laatiiɗo nawnuɗo maa e hoore-jahal: ko limtugol ñalɗi goo. No fawii ɓen haɗtanɓe ka, ñammingol ɓiliiɗo. Kala on gattuɗo moƴƴere ɗum no moƴƴani mo. Ko nde hooroton ɓuri moƴƴannde on, si wonii hiɗon nganndi.
Lewru koorka ndun, ndu Alqur'aanaare nden jippinaa e mu'un, ko ndu peewal wonannde yimɓe ɓen e ɓangannduyeeji immorde e peewal e serndugol. On e mo'on seediiɗo lewru ndun, yo o hooru ndu. On tawɗo no nawni maa himo e hoore-jahal, ko limtugol e ñalɗi goo. Alla no Faandanii on neweende O Faandanaaki on saɗteende; e fii yo on timmin limoore nden e no mawniniro Alla kon ko O Fewni on, belajo'o on jaarnay Mo.
Si jeyaaɓe Am ɓen lamndike lan fii Am, hary Min: Ko Mi Ɓaɗiiɗo. Miɗo Jaabina toraare torotooɗo si o torike Lam. Yo ɓe nooto Lam, e yo ɓe gomɗinam, belajo'o ɓe feeway.
Daginanaama on jemma koorka kan yiidugol e rewɓe mon ɓen. Ko ɓe koltu mo'on ko on koltu maɓɓe. Alla Anndii wonde on laatinoke jaŋfotooɓe ko*e-mon,O Jaɓani on tuubuubuyee O Ya'fii on.Jooni non,soccondiree e maɓɓe ɗaɓɓon ko Alla Winndani on.Ñaamee yaron haa gaarawol danewol ngol ɓaŋngirana on ɓalewol ngol ka peeral, refti timminiron koorka kan jemma. Wata on soccondir e maɓɓe hara ko on ufniiɓe ka juulirɗe.Ɗum ko keeri Allah, wata on ɓaɗto ɗi.Ko wano nii Allaahu On Ɓaŋnginiraŋta yimɓe ɓen aayeeje Makko ɗen,belajo'o ɓe wona gomɗuɓe.
Wata on ñaamir jawle mon ɗen hakkundeeji mo'on e hoore mehre, werloron ɗe e ñaawooɓe ɓen fii yo fedde goo ñaamira e jawle yimɓe ɓen bakkaatu, hara hiɗon nganndi.
Hiɓe naamno-maa fii darorɗe lebbi, wi'u: "Ɗin ko waqaŋtinanayɗi yimɓe e fii hajju".Dewal ngal wonaali nde ngardaŋton cuuɗi ɗin immorde ka ɓabbe majji, si ko woni dewal ngal: ko on gomɗuɗo.Ngardanee cuuɗi ɗin ka dame majji.Hulon Allah,belajo'o on malete.
Haɓee fii laawol Alla ngol ɓen haɓooɓe on, wata on jaggitu. Pellet, Alla yiɗaa jaggitooɓe ɓen.
wareeɓe nokku kala ka tawɗon ɓe, yaltineeɓe nokku ka ɓe yaltiniri on: ko geddi ɗin ɓuri mawnude e dii haɓugol ngol. Wata on haɓuɓe ka Misiide Hormaŋteere haa ɓe haɓa on e mayre. Si ɓe haɓii on haɓee ɓe. Ko wano nii woni njoɓdi heeferɓe ɓen.
Si ɓe haɗitike, pellet, Alla ko O Hafroowo Huuɓuɗo-yumeende
Haɓee ɓe haa nokku ka laatotaako fitina, diina kan laatanoo Alla. Si ɓe haɗitike, haray jaggitere alanaa si wanaa ɓen tooñooɓe
Si ɓe haɓii on e lewru hormaŋteeru, haɓee ɓe e lewru hormaŋteeru, horminaaɗi ɗin ko yottondirtee ɗum. On mo jaggiti e mo'on jaggitee e dow makko yeru kon ko o jaggiti e dow mooɗon. Hulee Alla anndon pellet Alla no wonndi ɓen gomɗuɓe.
Wiŋtee e fii laawol Alla, wata on bugor juuɗe mon ɗen faade e halakuyee. Moƴƴinee, pellet Alla no Yiɗi moƴƴinayɓe ɓen.
Timminiree hajju ngun e 'omra on fii Alla. Si on sakkaama: fawike on ittugol kon ko newii e kirse, wata on femmbu ko'e mon ɗen haa kirse ɗen yottoo nokku majje. On tawɗo e mo'on ko ñawɗo maa lorra no ka hoore makko, ko soktorgol: koorka, maa sadaqa maa dammol. Si on wonii e hoolaare, on mo dakmitori 'omra on haa ka hajju: fawike mo ittugol kon ko newii e kirse. Mo heɓaali, ko hoorugol balɗe tati ka hajju e jeeɗiɗi si on ruttike; ɗen ko sappo timmuɗe. Ko jaŋtaa koo, ko fii on tawɗo ɓeynguure mun nden laataaki hoɗuɓe ka Misiide hormaŋte. Hulee Alla, anndon pellet Alla ko saɗtuɗo lepte.
Hajju ngun:ko lebbi anndaaɗi. Mo anniyike e nder majji hajju,renndugol alaa,wanaa faasoqingol wanaa kadi yeddondiro ka hajju.Kala ku gollugɗon e moƴƴere, Allah no Anndi ɗum.Yooɓee,ko ɓuri moƴƴude e njooɓa,ko gomɗal. Hulee Lam yo joomiraaɓe haqqillaaji.
Bakkaatu fawaaki on nde ɗaɓɓoton arsike immorde e Joomi mo'on. Si on iwtii 'Aarafaat, Jaŋtee innde Alla ka nokku horminannde. Jaŋtoron Mo wano O fewniri on non, hari on laatinoke ado muuɗum ko on jeyaaɓe e majjuɓe.
Refti yahron ka yimɓe ɓen yahri ɗon, Insinanoɗon Alla. Pellet Alla ko Yaafotooɗo Huuɓuɗo-yurmeende.
Si on gaynii dewe hajju mon ngun, jaŋtoree innde Alla wano jaŋtorton baabiraaɓe mo'on, maa ko ɓuri ɗum tiiɗude. No e yimɓe ɓen wi'ooɓe: "Joomi amen Rokku men ka aduna", alanaa mo ka laakara geɓal-moƴƴal.
No e maɓɓe wi'ooɓe: Joomi amen, okku min moyyere aduna e laakara, ndanndaa min lebte jayngol
Ɓen ɗon, no woodani ɓe geɓal-moƴƴal e kon ko ɓe faggitii. Alla ko Yaawuɗo hasboore
Jaŋtee Innde Alla e ñalɗi limtaaɗi. On yaccinɗo e nder balɗe ɗiɗi, bakkaatu fawaaki mo; on neɓtinɗo kadi, bakkaatu fawaaki mo.Wonannde on gomɗuɗo. Hulee Alla, nganndon pellet ko ka Makko mooɓindiroyte-ɗon.
No e yimɓe ɓen on mo konngol mun no haawne ka nguurdam aduna, himo seediŋtina Alla kon ko woni e ndeer ɓernde makko, hara non ko kaŋko ɓuri saɗtude wennje.
Si o huccitii, o yaha ka leydi fii o bonnu e mayri, o halka gese e geññi. Alla Yiɗaa bononda.
Si o wi'anaama: "Hulu Alla", mawniŋtinaare heɓa mo sabu bakkaatu. Jahannama yonii mo, e nge bonii ndaɗɗudi!
No e yimɓe ɓen: on mo no sooɗtira woŋkii mun kin ɗaɓɓugol yarluyee Alla. Alla ko Hilnotooɗo jeyaaɓe Makko ɓen.
Ko onon yo gomɗimɓe, naatiree e lislaamu ka denndanngal, wata on jokku juri seytaane ɗin. On ko gaño mooɗon ɓaŋnguɗo.
Si on ooñike ɓaawo koo ko ari on e ɓaŋngannduyeeji, nganndee pellet, Alla ko Fooluɗo Ñeeñuɗo.
Taw si ɓee no sabbii: si wanaa nde Allaahu On Ardaŋta ɓe e ndeer niɓe duule wondude e Maalaa'ika en; fiyaaku gasinee. Ko ka Alla woni ruttorde fiyakuuji ɗin.
Naamno geɗalɓe Israa'iila en:ko jelu woni ko Men Rokki ɓe e maandeeji ɓaŋnguɗi! Kala waɗtituɗo neema Alla on ɓaawo on arude mo, pellet, Alla ko Tiiɗuɗo lepte
Nguurdam aduna ɗam cuɗinanaama ɓeya heeferɓe, hiɓe jalkita ɓen gomɗimɓe. Ɓen gomɗuɓe wonoyay dow maɓɓe ñalnde darngal. Alla no Arsikira on Mo O Muuyi, ko aldaa e hasboore.
Yimɓe ɓen laatino mofte goote. Allaahu On Nuli Annabaaɓe ɓen, wewlinooɓe e jeertinooɓe, O Jippindini e maɓɓe Deftere nden hoore goonga, fii yo o ñaawu hakkunde yimɓe ɓen kon ko ɓe luuondiri e muuɗum. Luutondiraali e muuɗum, si wanaa ɓen rokkaaɓe nde, ɓaawo kon ko ari ɓe e ɓaŋngannduyeeji; ka bewre hakkunde maɓɓe. Allah Fewniri duŋyee Makko ɓen gomɗimɓe e kon ko ɓe luutondiri e muuɗum, immorde e goonga. Alla No Fewna on Mo O Muuyi, faade e laawol focciingol.
Kaa on sikku on naatay aljanna hara araali on sugu kon ko arunoo ɓen wuliiɓe on? Heɓiino ɓen saɗtteende e lorra, ɓe dillinaa haa Nulaaɗo wi'i, e ɓen gomɗindimɓe e makko: "Ko honnde tuma woni ballal Alla ngal?", hey, pellte ballal Alla ngal ɓaɗtiingal
Ɓe ngaray naamnaade ma ko honɗum ɓe sakkotoo, wi'u: "Si won ko sakkiɗon e moƴƴere, ko fii jibinɓe on, e ɓadondiraaɓe ɓen, e wonduɓe ɓen, e ɓiliiɓe ɓen, e seteeɓe ɓen. kalako golluɗon e moƴƴere, pellet Alla ko Annduɗo ɗum".
Hare nden farlaama e mo'on; nden non ko añaande e mo'on,no tijjaa ka añoton huunde hara ko nde moƴƴere mon, no tijjaa kadi ka yiɗoton huunde hara ko nde bone mon. Ko Alla No Anndi onon on nganndaa.
Hiɓe naamno maa fii lewru hormaŋte ndun, haɓugol e mayru, maaku: "Haɓugol e mayru ko mawnu-ɗum. Ko sakkagol e laawol Alla ngol e yeddugol Mo e Misiide hormorde nden e yaltingol yimɓe mayre ɓen e mayre, ɓuri mawnude ka Alla. Ko shirku on kadi ɓuri mawnude dii wargol ngol; ɓe seerataa hiɓe haɓa on haa ɓe rutta on e diina mon, si ɓe haaɗtanii. Kala e mo'on yaltondirɗo e diina mu'un, o maayi ko o keefeero: ɓen ɗon, golle maɓɓe ɗen bonii aduna e laakara; ko ɓen ngoni yimɓe yiite, ɓen ko luttooɓe ton
Pellet, ɓen gomɗimɓe e ɓen feruɓe haɓiri fii laawol Alla, ɓen ɗon no jortii Yurmeende Alla; Alla ko Ya'fotooɗo Huuɓuɗo-yurmeende
Hiɓe naamno-maa fi sanngara e karte, maaku: "No e ɗin ɗiɗi bakkaatu mawɗo e nafawoy wonannde yimɓe ɓen, ko bakkaatu majji on non ɓuri mawnude e dii nafawoy majji on". Hiɓe naamno-maa kadi hol ko ɓe sakkotoo? Maaku: "yaafuya=Ko fawi e haaju". Ko wano nii Alla Ɓaŋnginiraŋta on Aayeeje ɗen, belajo'o on miijitoto.
Fii aduna on e laakara on, hiɓe naamno-maa fii wonduɓe ɓen, maaku: "Ko moƴƴagol e maɓɓe ɓuri moƴƴude". Si on jillondirii e maɓɓe, ko musiɗɓe mo'on. Alla no Anndi on moƴƴinoowo e on bonnoowo. Si Alla muuyuno, O Ɓiɗtinanayno on. Pellet Alla ko Fooluɗo Ñeeñuɗo.
Wata on resu ɓen rewɓe shirkayɓe haa ɓe gomɗina: Mi Woondii ko korɗo gomɗinɗo ɓuri moƴƴude debbo shirkoowo hay si o haawnii on. Wata on resin ɓen worɓe shirkooɓe haa ɓe gomɗina: Mi Woondii ko maccuɗo gomɗinɗo ɓuri moƴƴude dimo shirkoowo hay si o haawnii on.Ɓen ɗon hiɓe nodda faade e yiite, Alla No Noddude e Aljanna e haforanal, e duŋyee Makko. Himo Ɓaŋngina Aayeeje Makko ɗen wonannde yimɓe ɓen, belajo'o ɓe wa'ajitoto.
Hiɓe naam-no maa fii fiilordu, maaku: Ɗum ko nefinii ɗum; luncitee rewɓe ɓen fewndo fiilordu, wata on ɓaɗto ɓe haa ɓe laaɓa. Si ɓe laaɓii, ngaree e maɓɓe nokku ka Alla Yamiri on ɗon. Pellet Alla No Yiɗi tuubayaɓe ɓen Himo Yiɗi kadi ɓen laɓɓinotooɓe.
Rewɓe mon ɓen ko gese mo'on. Ngardee e ngesa mon mbam nokku kala ka faaliraɗon, ngardinanee woŋkiiji mon ɗin. Hulle Alla, nganndon ko on kawrooɓe e Makko. Weltin gomɗimɓe ɓen.
Wata on waɗu Alla heedo fii ngoondooje mon ɗen; nde ɗiggoton, gomɗon hulon moƴƴinon hakkunde yimɓe ɓen. Alla ko Nanoowo Annduɗo.
Alla Nanngitirtaa on gardambi=bolle mehre ka ngoondooje mo'on, kono Himo Nanngitira on kon ko ɓerɗe mon ɗen faggitii. Alla ko Hafroowo Muññiiɗo.
No woodani ɓen woondirooɓe suddiiɓe mun ɓen: habbitagol lebbi nayi. Si ɓe ruttike, pellet Alla ko Haforoowo Huuɓuɗo-yurmeende.
Si ɓe fellitii ceergal ngal, pellet Alla ko Nanoowo Annduɗo
Seeraaɓe ɓen yo habbiŋtin ko'e maɓɓe ɗen laaɓe tati; dagaŋtaako ɓe suuɗugol kon ko Alla Tagi ka ndeer renngaaji maɓɓe, si wonii hiɓe gomɗimɓe Alla e ñalaande sakkitiinde. Ko moodiɓɓe maɓɓe jojjidi ruttugol ɓe e ɗum, si hawrii hiɓe faalaa weldital. No woodani ɓen [rewɓe] yeru kon ko fawiiɓe, no moƴƴiri. No woodani worɓe ɓen: ɓural e dow maɓɓe. Alla ko Fooluɗo Ñeeñuɗo.
Ceergal, ko laaɓi ɗiɗ: ko jogitorgol no moƴƴiri maa accitira no moƴƴiri. Dagaŋtaako on ƴettitugol huunde e kon ko rokku-ɗon ɓe, si wanaa hara ɓe hulii [kamɓe ɗiɗo] nde ɓe niiɓnataa keeri Alla ɗin. Si on hulii roŋkude ñiiɓnude keeri Alla ɗin, goopi alanaa ɓe e kon ko debbo on soktori. Ɗin ko keeri Alla, wata on jaggitu-ɗi. kala jaggituɗo keeri Alla ɗin, ko ɓen ngoni tooñooɓe ɓen
Si o seerii mo, on [debbo] dagitaŋtaako mo ɓaawo ɗu'um, haa o resindira e gorko goo. Si on [gorko] seerii mo, goopi fawaaki ɓe nde ɓe ruttondira, si ɓe fellitii ñiiɓnugol keeri Alla ɗin.Ɗin ko keeri Allah, Himo Ɓaŋnginana ɗi ɓen yimɓe ngannduɓe.
Si on seerii rewɓe ɓen, laje maɓɓe ɗen yottike: jogitoree-ɓe no moƴƴiri maa accitoron ɓe no moƴƴiri. Wata on jogitor ɓe lorrugol nde jaggitoton. Kala waɗuɗo ɗum, gomɗii o tooñii hoore-makko. Wata on jogitor Aayeeje Alla ɗen jalnori. Annditee neemaaji Alla ɗi O Neemini e mo'on, e ko O Jippini e mo'on immorde e Deftere e Ñeeñal; Himo Wa'ajora ɗum. Hulle Alla, nganndon pellet Alla ko Annduɗo kala huunde.
Si on seerii rewɓe ɓen, laje maɓɓe ɗen yottike, wata on laagu ɓe nde moodiɓɓe maɓɓe ɓen resata ɓe; si ɓe welondirii hakkunde maɓɓe no moƴƴiri. Ɗum no waajoree on tawɗo e mo'on no gomɗini Alla e Ñalaande Sakkitiinde. Ko jaŋtanaɗon koo ɓuri moƴƴannde on, ɓuri laaɓaande. Alla No Anndi onon on nganndaa.
Jibimɓe ɓen yo muynin ɓiɗɓe maɓɓe ɓen duuɓi ɗiɗi timmuɗi; wonannde on faandiiɗo timminde muyninngol ngol.No fawii jibinanaaɗo on, ñammingol holitinira [rewɓe] ɓen no moƴƴiri. Woŋkii woo fawaaka si wanaa ko ki waawata. Wata jibinɗo on lorrire sabu ɓiɗɗo makko on, wanaa jibinanaaɗo on kadi lorrirtee sabu ɓiɗɗo makko on; no fawii ronoowo on yeru ɗum. Si ɓe faandike entude e hoore yarlondiral hakkunde maɓɓe e diisondiral, bakkaatu fawaaki ɓe. Si on faandike ɗaɓɓude muyninanoowo on ɓiɗɓe mon ɓen, bakkaatu fawaakii on, si on jonnirii kon ko ɓen [muyninooɓe] hanndi e moƴƴere.Hulee Alla, nganndon ko O Reenuɗo kala ko golloton.
Ɓen maayooɓe e mo'on ɓe acca suddiiɓe: yo ɓen habbiŋtin ko'e maɓɓe lebbi nayi e balɗe sappo. Si ɓe yottike laje maɓɓe ɗen, bakkaatu fawaaki on e kon ko ɓe waɗani ko'e maɓɓe no moƴƴiri. Alla Ko Humpitiiɗo kon ko golloton.
Bakkaatu fawaaki on e kon ko weeɓitoton, e sabboyde suddiiɓe ɓen, maa suuɗuɗon ɗum ka woŋkiiji mo'on. Alla No Anndi aray ka annditon fii maɓɓe, ko woni tun, wata on fodondir e maɓɓe [desal] e gunndoo: si wanaa nde wowloton koŋngol moƴƴol, wata on fellitu humugol dewgal ngal haa lajal edda ngal yottoo. Ngande pellet Alla No Anndi ko woni e woŋkiiji mo'on, Reŋtee e Makko, nganndon pellet Alla Ko Haforoowo Muññiiɗo
Bakkaatu fawaaki on si on seerii suddiiɓe ɓen ado on renndude e maɓɓe maa jaŋtanagol ɓe teŋe, dakmitee ɓe:no fawii galo on yeru makko, no fawii kadi baydoolo on yeru makko.Dakmitirgol ɓe no moƴƴiri.Hannduyee fawiiɗo moƴimɓe ɓen
Si on seerii suddiiɓe ɓen ado on meemude ɓe, tawa on jaŋtanike ɓe teŋe: ko feccere kon ko jaŋti-ɗon, si wanaa hara ɓe ya'afi maa on mo dewgal woni e juuɗe mu'un ya'afii. Ko nde ya'afotoɗon ɓurata ɓaɗtinnde gomɗal. Wata on yejjitu ɓural ngal hakkunde mo'on. pellet Alla ko Reenuɗo kala ko golloton
Reenee e julɗe ɗen, e julde hakkundeere nden. Daranoɗon Alla ko o toƴƴiniiɓe
Si on hulii, juulee ko on seppayɓe maa waɗɗiiɓe. Si on hoolike, jaŋtee Innde Alla nden wano O Anndiniri on kon ko on nganndaano
Ɓen maayooɓe e mo'on ɓe acca suddiiɓe: ko wasiyanagol suddiiɓe ɓen dakmitorɗum haa hitaande nden timma, ko aldaa e yaltiŋgol ɓe. Si ɓe yaltii, bakkaatu fawaaki on e kon ko ɓe waɗani ko'e maɓɓe e moƴƴere. Alla ko Fooluɗo Ñeeñuɗo.
No woodani ɓen seeraaɓe: dakamitorgol no moƴƴiri. ko goongofawiiɗo gomɗuɓe ɓen.
Ko wano nii Alla Ɓaŋnginiraŋta on Aayeeje Makko ɗen, belajo'o on haqqilay
E a tinaali ɓen njaltunooɓe e galleeji mu'un, kamɓe ko ɓe guluuje, ka reenagol e maayde, Allaahu On Daalani ɓe: "Maayee", refti O Wuurniti ɓe? Pellet Alla ko Jom Ɓural e dow yimɓe ɓen, ko woni tun, ko ɓuri ɗuuɗude e yimɓe ɓen njaanataa [Alla].
Haɓee fii laawol Alla Ngol, nagndon pellet Alla ko Nanoowo Annduɗo
Ko hombo woni on ñawloowo Alla ñamaande moƴƴere, O Sowitana mo nde cowalle ɗuuɗuɗe? Alla No Ɓiɗttina Himo Yañña, ko faade ka Makko ruttete-ɗon.
E a tinaali ngun mbatu ɓiɗɓe Israa'ila, ɓaawo Muusaa, tuma nde ɓe wi'annoo Annabaajo maɓɓe on: "Imminan men lamɗo, men haɓa fii laawol Alla Ngol?" O maaki: "Hara on tijjaaki si hare nden farlaama e mo'on nde roŋkoton haɓude?" ɓe mbi'i: "Ko haɗata men haɓugol e fii laawol Alla Ngol, gomɗii men njaltinaama e galleeji amen e ɓiɗɓe amen?" Nde hare nden farlanoo e maɓɓe, ɓe hucciti, si wanaa seeɗaaɓe e maɓɓe. Alla Ko Annduɗo tooñooɓe ɓen
Annabaajo maɓɓe on maakani ɓe:"Alla Imminanii on Taaluuta laamɗo". Ɓe mbi'i:"Hol no laamu laatoraŋta mo e hoore amen,ko menen ɓuri mo haandude e laamu,o rokkaaka yaajeende jawdi?" O maaki:"Alla Suɓike mo e dow mo'on,O Ɓeydi mo yaajeende ka ganndal e ka ɓanndu". Alla No Rokka Laamu Makko Ngun on Mo O Muuyi,Alla ko Yaajuɗo [ɓural] Annduɗo.
Annabaajo maɓɓe on maakani ɓe: "Nganndee Maande Alla nden, ko nde Arkawal ngal arata on; deeƴere no e ndeer maggal, immorde ka Joomi mo'on, e ko heddinoo ko aalo Muusaa e aalo Haaruuna en acci, hara Malaa'ika en no ronndii ngal. Pellet no e koo ko jaŋtaa ɗoo, Maande wonannde on; si o laatike gomɗimɓe".
Nde Taaluuta yaltidunoo e konu ngun, o maaki: "Alla No Jarribora on caangol: kala yarɗo e maggol o jeyaaka e am, kala mo meɗaali ngol ko on ɗon jeyaa e am, si wanaa on ñeɗirɗo junngo mun ñeɗannde". Ɓe yari e caangol ngol si wanaa seeɗaaɓe e maɓɓe. Nde o lummbunoo ngol, kaŋko e ɓen gomɗimɓe wonduɓe e makko, ɓen mbi'i: "Feere alanaa en e Jaaluuta e konu mun ngun". Ɓen fellituɓe hawray e Alla ɓen mbi'i: "Heewii ka fedde tokosere fooliri fedde ɗuuɗunde, duŋayee Alla". Pellet Alla No Wondi e muññiiɓe ɓen.
Nde ɓe feeñannoo Jaaluuta e konu mun ngun, ɓe mbi'i: "Joomi amen, Rufu muñal e dow amen, Tabiŋtinaa teppe amen, Faabo-ɗaa men e ɓee heeferɓe".
Ɓe fooliriɓe Duŋayee Alla: Daawuuda wari Jaaluuta, Alla Rokki mo Laamu e Annabaaku, O Anndini mo kon ko O Muuyi. Si wanaano Ko Alla Duñirnoo yimɓe ɓen yoga e dow yoga, leydi ndin bonayno. Kono Alla Ko Jom Ɓural e dow winndere nden
Ɗen ko Aayeeje Alla, Meɗen Jaŋnga ɗe e dow maaɗa wondude e Goonga, Pellet ko a jeyaaɗo e Nulaaɓe ɓen
Ɓen Nulaaɓe, Men Ɓurnii yoga maɓɓe e dow yoga : No e maɓɓe yeewtiduɓe e Alla, O Ɓaŋti darjaaji yoga e maɓɓe; Men Rokki Iisaa, ɓiɗɗo Maryama on, ɓanngannduyeeji Men semmbiniri mo fittaandu laaɓundu ndun. Si Alla Muuyuno, womɓe ɓaawo maɓɓe ɓen wartindirtaano ɓaawo nde ɓanngannduyeeji ɗin ari maabɓe. Kono ɓe luutondiri: no e maɓɓe ɓen gomɗimɓe, no e maɓɓe ɓen yedduɓe. Si Alla Muuyuno, ɓe wartindirtaano, kono Alla no waɗa kon ko O Yiɗi.
Ko onon yo gomɗimɓe, sakkee e kon ko Men Arsiki on adii ñalaande arde; nde ngeyngu alaa e mayre, wanaa sehilaaku, wanaa tefoore. Ko heeferɓe ɓen woni tooñooɓe ɓen.
Alla, alaa reweteezo si wanaa kanko, Wuurɗo Ñiiɓuɗo. Ŋoŋre nanngataa Mo, wanaa kadi ɗoyngol. ko Kanko Jeyi huunde ko woni ka kammuuli e huunde ko woni ka leydi. Ko hommbo woni on tefoowo ka Makko si wanaa e duŋayee Makko? Himo anndi ko woni yeeso maɓɓe, e ko woni ɓaawo maɓɓe. Ɓe huɓindotaako huunde e Anndal Makko ngal si wanaa ko O Muuyi. Jullere Makko nden no yaaji ɓuri kammuuli ɗin e leydi ndin. Reenugol ɗi aaninaa Mo. Ko Kano woni Toowuɗo Mawɗo On.
Doolugol alaa ka diina. Gomɗii peewal ngal ɓanngii immorde e majjere nden. Kala yedduɗo ɗuuɗa bewreeru ndun o gomɗini Alla, haray o jogitike ɓoggi finnde hoolaare ɗin, firtagol alanaa ɗi. Alla ko Nanoowo Annduɗo.
Alla Ko Giɗo gomɗimɓe ɓen: Himo yaltina ɓe e niɓe, O naɓa ɓe e ndaygu. Ɓeya yedduɓe, yiɗɓe maɓɓe ko ɗuuɗa bewreeji ɗin: Hiɗi yaltina ɓe e ndaygu naɓa ɓe e niɓe. Ɓen ko yimɓe yiite, luttooɓe e magge.
E a yi'aali on wennjuɗo Ibraahiima e fii Jeyɗo mo On, fii Alla no Yeɗi mo laamu, nde Ibraahiima maakunoo: "Jeyɗo lam on, ko On Wuurnata Wara". [Wennjuɗo on] wi'i: "Min kadi miɗo wuurna wara". Ibraahiima maaki: "Pellet Alla no Addira naange ngen fuɗnaange, addir nge hiirnaange".Yedduɗo on mugaa. Alla fewnataa yimɓe tooñooɓe ɓen
Wolla ko hono oon birtiiɗo wuro yeewngo ngo maadi mum e mbildi mum yirbi o wi*i hono Alla wuurtaninta ɗum caggal maayde mum? Alla wari mbo o lelii duuɓi teemedere O ummini mbo O daali hono foti ñiiɓɗa o wi*i ñalawma maa feccere ñalawma, O daali alah a duumiima ɗo duuɓi teemedere ƴeew ñaamdu ma e njaram ma waylaaki ndaaru mbabba ma ba, ngam min mbaɗ ma maande wonande yimɓe, ƴeew ƴi*e nomin cardataɗe refti Min muurdaɗe teew, nde ɗuum feeñi mbo o wi*i mi anndi Alla na hattani kala huundeɓɗƴƴñj.
Nde Ibraahiima maaki joom am hollam na nguurtanirta maayɓe, O daali mate a goonɗinaani? o maaki ohonkay kono ko haa ɓernde am deeƴa , O daali nanngu colli nay tappuɗi faade e ma refti mbaɗa e kala tulde feccere e colli he refti nodduɗi ɗi ngara e ma hoɗi njaha anndu Alla ko pooloowo mbo fooletaake ko O ñeeño.
Yeru ɓeen nafkooɓe e laawol Alla ko honbbere fuɗnunde butaali njeeɗiɗi in wutaandu fof teemedere abbere Alla na sowana Mo O welaa Alla ko jaacɗo Ganndo.
Nafkooɓe jawdi mum en e laawol Alla refti ɓe ndewnatah e koɓe ko wacde wolla lor woodaniiɓe njobdi mum en ka joomi mum en kulol alanaaɓe ɓe ngonah sunotooɓe.
Konngol lobbol ɓuri moƴƴude e sadaka dewnateeɗo lorla, Alla ko Gala yondaniiɗo munyoowo.
Eehey mon goonɗinɓe wotee mbonniree sadakuuji mon wacde e lorlude hono oon tottirɗo jawdi mum yeenga yimɓe o goonɗinaani Alla e ñalngu cakkatiingu o wayi kono haaƴre ɗaatnde toɓo yani e mayre acci nde honde wa*i e teeleende ɓeen kattantah hay huunde e ko ɓe paggatii ko,Alla feewnatah yimɓe heefereeɓe ɓe.
Yeru ɓeen nafkooɓe jawdi mum en ngam ɗaɓɓude welu Alla e tabatinde pittaali mum en ko hono ngesa ngonba e dow tulde toɓo heewngo heewngo yani e heba ba, ba addi cowe ɗiɓɗe ko ba addatno si ba toɓaam ñuur ñuur koba hecca mbelba balangol A na yi*a ko mbaɗaton ko.
Mbela gooto e mon na yiɗi nde o dañata ngesa tamaro e inabeeje na ila e les mabba caatli te homba jogii e heba kala ɓeynaaɗe, o naywi hombo jogii ɓeyngu loongu henndu wondundu e yiite yana e ngesa he ba suma, ko hona nih Min ɓannganirta kaawisaaji ɗi mbela miictaɗon.
Eehey mon goonɗinɓe tottiree ko laaɓi ummaade ko paggiti ɗon e ko Min njaltinani on ka leydi, wotee paande ko soɓi ko ngam nafkude heen on ngonah nanngooɓe ɗum si wonah on meerni heen, ngannde Alla ko yondaniiɗo Mantaaɗo.
Seytaane na fodana on baasal o yamira on pankare, Alla noon na fodana on yaafuya ummaade e Makko e ɓural Alla ko jaacɗo ko O Ganndo.
Hombo totta ñeeñal mbo O wela kala tottaaɗo ñeeñal o tottaa ma moƴƴere mawnde, siftortah ɗum si wonah joman hakkiillaaji.
Kala ko tottirɗon e nafake wolla takkuɗon e takkere pellet Alla na anndi ɗuum, woodanaani tooñooɓe wallooɓe.
Si on ɓannginii sadakeeji na ƴƴi si on cuuɗi ɗi tottuɗon ɗi waasɓe ko ɗuum ɓuri on moƴƴande O hafrana on bonɗi mon Alla na humpitii ko golloton ko.
A fawaaki peewal mum en kono ko Alla feewnata mbo O faala, kala ko tottirɗon e moƴƴere ko ko*e mon woodani on nafkatah si wonah ngam Alla kala ko tottirɗon e moƴƴere tottite ɗum e mbaadi timmundi onon de on tooñetaake.
Woodanii waasɓe suraaɓe gaa e laawol Alla ɓe mbaawah yaade e leydi hee, majjuɓe na cikka koɓe alɗuɓe sabu ɗuurnaade aduna ana anndiraɓe maandeeji mum en ɓe ñaagataaka yimɓe e mbaadi cattundi kala ko tottirɗon Alla na anndi ɗum.
Tootirooɓe jawdi mum en jemma e ñalawma e mbaadi mbirniindi e mbaadi ɓanngundi, ɓeen de woodaniiɓe njbdi mum en ummaade ka joomi mum en kulol woodanaani ɓe ɓe ngonah sunatooɓe.
ɓeen ñaamooɓe riba ɓe ummataako si wonah no mbo seytaani memi ɗuum noon ko sabu wiide ɓe pellet njeegu wa*i kono riba, Alla noon daknii njeeygu O harmini riba, kala mbo waaju ummmarii mbo ka Alla o acci woodanii mbo o ɓenni ko fiyaaku makko e Alla fawii, kala duttiiɗo noon ko ɓeen ngoni joman en yiite saasooɓe e henge haa pooma.
Alla na momto riba na ɓamta sadakuuji Alla yiɗah kala keeɗo keefeeru e bakkadinoowo sanne.
ɓeen goonɗinɓe ngolli ko moƴƴi o darni juulde o tottiri askal woodaniiɓe jobdi mum en ummaade ko joomi mum en kulol alanaaɓe ɓe ngonah sunatooɓe.
Eehey mon goonɗinɓe kulee Alla accon ko heddii ko e riba si on ngonii goonɗuɓe.
Si on mbaɗaani ɗuum kolliree hare ummorde e Alla e nelaaɗo MakkoJJJɓJ
Si tawii o wonii e satteende yo o muñane haa e yaajeende,nde cakkorton ɓuri moƴƴude e mon si on ngonii annduɓe.
Kulee ñalngu ngu ndutteteɗon ka Alla refti yoɓee kala fittaandu ko ndu faggitii ko kamɓe ɓe tooñetaake.
Eehey mon goonɗinɓe si on ñamlandiri nyamaande faade happu dottaaɗo mbinndee nde, yo nuunɗuɗo winndu hakkunde mon, woto binndoowo sala winndude yo o winndu no Alla anndiniri mbo, yo o winndu yo mbo hakke woni dow mum winndu yo o hul joomiiko woto o ustu heen hay huunde, si wonii mbo hakke woni e dow mum ko ɗaayɗo wolla lohɗo wollo o waawah fidde, yo keedo makko fidir nuunɗal, ceednee seede en ɗiɗo e worɓe mon, si worɓe ɗiɗo ngalah ko gorko e rewɓe ɗiɗo ɓe mbelete ɗon e seedeeli ngam si gooto e maɓɓe yrdditi goɗɗo o siftirina mbo, woto seedeeli cala siɓe noddaama, wote kaaste winndude ko famɗi maa ko heewi faade e happu mum, ko ɗuum ɓuri nuunɗude ka Alla ɓuri fooccaade wonande seede ɓuri kadi ɓadaade waasde mon sikkitaade, si wonah kommersaagu ngonaangu ngu yiilaton hakkunde mon, ndeen noon bakkaat alah e mon nde mbaasaton ɗum winndude, ceetnee si on yeeyandiri woto binndoowo e seede lore, si on waɗii ɗuum pellet ɗuum ko faasikaagal e mon, kulee Alla O anndina on Alla ko kattanɗo kala huunde.
Si on ngonii e ɗatngal on keɓaani binndoowo tottirre jukunnde tamaande, si on koolandirii, oon tottaaɗo hoolaare yo tottit hoolaare nde, yo o hul Alla joom makko, wotee cuuɗe seedanfaagu kala cuuɗo ngu pellet oon ɓernde makko ko bakkadinnde, Alla na anndi ko ngollaton ko.
Woodanii Alla ko woni ka kammuuli e ka leydi si on ɓannginii ko e pittaali mon wolla on cuuɗi ma Alla haasbu mon sabu mum, O yaafoo mbo O wela O lepta mbo wela, Alla ko kattanɗo kala huunde.
Nulaaɗo goonɗanii ko jippinaa ko e Makko ummade e Joom Makko, e gooninɓe ɓe fof ɓe goonɗanii Alla e malaykaaji Makko e defte makko e Nulaaɓe makko, min ceerndatah hay gooto e Nulaaɓe makko, ɓe wii min nanii min ɗoftiima hafran amen Joomi amen ko Mah woni ruttorde.
Alla fawatah fittaandu kondu hattanaani,woodanii ndu kondu faggii, fawiima e dow mayru kondu faggitii,Joomi amen woto nanngir min ko min njjiti ko wollo ko min ngoopi ko,woto A faw e amen tampere hono no ndoondirnaɗa ɓeen adiiɓe amen,Joomi amen woto faw min komin kattanaani,yaafa amin cuura bakkatuuJi amen nJurmaɗa min ko Aan woni keeda amin wollu min e dow yimɓe heefereeɓe ɓe.
Alif, Laam, Miim
Alla: reweteeɗo woo alaa si wanaa Kaŋko. Ko O Wuurɗo, Ñiiɓuɗo.
O Jippinirii Deftere nden dow maaɗa e goonga, goonginnde ko adii nde, O Jippini Tawreeta e Linnjiila.
Ko adii, fii fewnugol yimɓe ɓen, O Jippini AlQur'aana. Pellet yedduɓe Aayeeje Alla ɗen, hino woodani ɓe lepte saɗtuɗe. Alla Ko Fooluɗo, Jom-yottagol.
Pellet, Alla, huunde suuɗotaako Mo ka leydi wanaa ka kammu.
Ko Kaŋko Woni Mbaadiniroowo on ka renngaaji noone woo no O Muuyiri. Reweteeɗo woo alaa si wanaa Kaŋko, Fooluɗo, Ñeeñuɗo.
Ko Kaŋko Woni Jippinɗo Deftere nden e maaɗa, no e mayre aayeeje ɓaŋnguɗe; ko kaŋje woni neene Deftere nden, e goɗɗe goo nannduɗe. Ammaa ɓen ɓe ooñaare woni e nder ɓerɗe mun, hiɓe jokka ko nanndi kon e majje ɗaɓɓugol fitina e ɗaɓugol firtugol ɗe. Anndataa firo majje si wanaa Alla. Tutiiɓe ɓen e ganndal no wi'a: "Men gomɗinii nde, kala mun ko immorde ka Joomi amen". Waajitotaako si wanaa joomiraaɓe haqqillaaji ɓen.
joomi amen, wata ooñu ɓerɗe amen ɗen ɓaawo nde fewnu-ɗaa men, yeɗu men yurmeende immorde ka Maaɗa.Pellet An, ko An Woni Yeɗoowo=dokko.
Joomi amen, pellet An ko A Mooɓoyoowo yimɓe ɓen ñalnde nde sikke alah e mun Pellet Alla luutintaa fodoore nden.
Pellet ɓen yedduɓe, jawle maɓɓe e ɓiɗɓe maɓɓe duncaŋtaaɓe e lepte Alla ɗen hay e huunde. Ko ɓen woni carmale yiite ngen.
Wano mbowdi yimɓe Fir'awna e ɓen adinooɓe ɓe. Ɓe fennii aayeeje Amen ɗen, Alla Nanngitiri ɓe junubaaji maɓɓe ɗin. Alla ko Saɗtuɗo lepte.
Maakan ɓen yedduɓe: "On fooloyte mooɓoye-ɗon ka jahannama". Nge bonii ndaɗɗudi.
Gomɗii laatanike on aaya e ɗin feddeejji ɗiɗi fottuɗi fiihaɓugol: fedde goo no haɓa e laawol Alla, wonnde goo ko yeddunde, hiɓe yi'iraɓe yeru maɓɓe laawɓi ɗiɗi giiɗe gite. Alla no Semmbinira balla Makko ngal o Mo O Muuyi. Pellet, no e ɗum waaju wonannde joomiraaɓe-haqqillaaji.
Yimɓe ɓen cuɗinanaama yiɗugol tuuyooji: immorde e rewɓe e ɓiɗɓe worɓe, e jawle tuginidiraaɗe, immorde e kaŋŋe e kaalise, e pucci ŋarɗiɗaaɗi, e neemoraaɗi, e remuru. Ɗum ɗon, ko dakamme nguurdam aduna. Alla, no ka Makko moƴƴuɗum ruttorde.
Maaku: "E yo mi humpitu on ko ɓuri moƴƴude e ɗum mon?". No woodani ɓen huluɓe ka Joomi maɓɓe, aljannaaji, no ila senngo ley majji, canɗi: ko ɓe luttooɓe ton, wondude e sonnaaɓe laɓɓinaaɓe, e yerluyee immorde ka Alla. Alla ko Reŋtuɗo jeyaaɓe ɓen.
Ɓen wi'ooɓe: "Joomi amen, menen men gomɗinii, yawtan men junubaaji amen, daɗndaa men lepte yiite".
Muññiiɓe ɓen e goonguɓe ɓen e ɗoftiiɓe ɓen e wiŋtooɓe=nafkoobe ɓen e insinotooɓe ɓen ka hoore-subaka.
Alla Seedike wonde Reweteeɗo alaa si wanaa kaŋko, Malaa'ika en kadi, e joomiraaɓe ganndal ɓen, ko O Daraniiɗo nunɗal. Reweteeɗo alaa si wanaa Kaŋko, On Fooluɗo Ñeeñuɗo.
Pellet diina kan ka Alla, ko lislaamu. Okkaaɓe Defte ɓen lurraali si wanaa ɓaawo nde ganndal ngal arde ɓe; ka bewre hakkunde maɓɓe. Kala yedduɗo aayeeje Alla ɗen, pellet Alla ko yaawuɗo hasboore.
Si ɓe wennjii ma, maaku: "Mi jebbilanii yeeso an ngon e on jokkuɗo lam". Maakanaa ɓen okkaaɓe Defte e humambinne en: " E on jebbilike?" Si ɓe jebbilike, gomɗii ɓe feewii, si ɓe huccitii, enee, ko fawi maa ko yottingol. Alla ko Reŋtuɗo jeyaaɓe ɓen.
Pellet, ɓen yeddooɓe aayeeje Alla ɗen, ɓe wara Annabaaɓe ɓen ko aldaa e goonga, ɓe wara ɓen yamirooɓe nunɗal, wewlinir ɓe lepte muusuɗe.
Ko ɓen woni ɓe golleeji mun boni ɓen ka aduna e ka laakara, ɓe alaa wallooɓe.
E a yi'aali okkaaɓe geɓal e Deftere nden, hiɓe noddee e Deftere Alla nden fii no nde ñaawira hakkunde maɓɓe, refti fedde goo e maɓɓe huccita ko ɓe ɗuurniiɓe?!
Ɗum non, ko tawde ɓe wi'ii: "Yiite ngen meemataa men si wanaa ñalɗi limtaaɗi". hodiiɓe e diina maɓɓe kan, huunde nde ɓe fefindotonoo.
E ko hol no si Men Mooɓoyiiɓe e Ñalaande nde sikke alaa e mu'un, woŋkii kala hunnanee ko ki faggitii kon? Kamɓe ɓe tooñetaake.
Maaku: "Yaa An Laamɗo Jeyɗo laamu, Hiɗa Okka laamu on mo Muuyuɗaa, Hiɗa Ɓoora laamu on mo Muuyuɗaa, Hiɗa Teddina on mo Muuyuɗaa, Hiɗa Hoyna on mo Muuyuɗaa. Moƴƴere nden ko e Junngo Maaɗa woni, pellet, An e huunde kala, ko A Haaɗtanɗo:
Hiɗa Naadira jemma on nder ñalorma on, Hiɗa Naadira ñalorma on nder jemma on. Hiɗa Yaltina ko wuuri immorde e ko maayi, yaltinaa ko maayi immorde e ko wuur. Hiɗa Arsika on mo Muuyuɗaa ko aldaa e hasboore.
Wata muumini en jogitor heeferɓe ɓen yiɗɓe ɓe acca gomɗimɓe ɓen. Kala huuwuɗo ɗum, o laataaki jeyraaɗo e diina Alla Kan hay e huunde, si wanaa nde huloton e maɓɓe bone. Alla No Reŋtina on Hoore-Mun. Ko faade ka Alla woni ruttorde nden.
Maaku:Si on suuɗii ko woni e ɓerɗe mon maa si on feññin ɗum,Alla no Anndi ɗum,Himo Anndi ko woni ka kammuuli e ko woni e leydi Alla ko kattan-ɗo kala huunde.
Ñalnde kala woŋkii tawata ko ki golli kon e moƴƴere hino ɓannaa, e huunde ko ki golle e bone, ki yeloo sinno wonayno hakkunde makki e majje dumunne woɗɗuɗo. Alla no Reŋtina on Hoore Mun. Alla ko Hilnotooɗo jeyaaɓe ɓen.
31wi*u si wonii hidon yidi Alla, cukke e am, mi yidno mon Alla, O yaafo mon bakkatuuji mon, Alla ko kafroowo jumotoodo.
Maaku: "Ɗoftee Alla e Nulaaɗo on", si ɓe huccitii, pellet, Alla yiɗaa yedduɓe ɓen.
Pellet, Alla Suɓike Aadama e Nuuhu e yimɓe Ibraahiima ɓen e yimɓe Imraana ɓen e hoore tagoore nden:
Jurriiya=genyol yoga e maɓɓe iwde e yoga. Alla ko Nanoowo Annduɗo.
Nde debbo Imraana on wi'unoo: "Joomi an, min mi takkanii Ma kon woni ka nder reedu am, ko rinɗinaa ɗum, jaɓanam, pellet, An ko A Nanoowo Annduɗo".
Nde o jibinnoo mo o wi'i: "Min mi jibinii mo ko o deyel", ko Alla ɓuri Anndude ko O jibini, gorko laataaki wano debbo. "Min mi innii mo Maryama, min mi moolnii mo e Maaɗa e jurriiya makko on immorde seytaane raɗaaɗo on".
Joomi makko Jaɓirani mo jaɓannde moƴƴere,O Neiri mo needi moƴƴundi,O Halfini mo Jakariya.Tuma kala Jakariya naati e hoore makko ka Mihraab,o tawda mo e arsike,o wi'a:Hey, Mariyam hol no heɓirɗaa ɗum?O jaaboo:Ɗum ko ka Alla iwri.Pellet,no Arsika on O Muuyi ko aldaa e hasboore.
Ko ton Jakariraa'u noddi Jooma mun o maaki: "Joomi am, Yeɗam immorde ka Maaɗa, jurriiya laaɓuɗo, pellet, An ko A Nanoowo noddaandu".
Malaa'ika en noddi mo hawri himo darii juuugol ka ganngunal, wonde: "Alla No Wewlinire Yahyaa, goonginɗo Konngol iwrungol ka Alla: koohoojo, e reenaaɗo [e tuuyo], e Annabaajo jeyaaɗo e moƴƴuɓe"
O maaki: "Joomi an, hol no ɓiɗɗo laatorŋta lam, gomɗii mi nawyii, debbo am on ko damaro?" O Daali: "Ko wano non Alla Waɗirta ko O Muuyi [waɗde]".
O maaki: "Joomi, Waɗanam maande". O Daali: "Maande maa nden, ko nde a yeewtidataa e yimɓe ɓen ɓalɗe tati si wanaa e joopagol. Jaŋtoɗaa Joomi maaɗa ko heewi: subbunhino-ɗaa kiiki e bimmbi".
Tuma nde Malaa'ika en wi'unoo: "Hey Maryama, pellet Alla Suɓike ma, O Laɓɓinii ma [O Suɓii] e rewɓe winndere nden".
Hey Maryam, toƴƴinano Joomi maa, sujjaa ruƴƴidaa e ruƴƴooɓe ɓen.
Ɗum ɗoo, ko jeyaaɗum e kumpite wirniiɗe, Meɗen Wahayina ɗe e maaɗa. A tawanooka e maɓɓe nde ɓe weddotonoo kuɗi maɓɓe ɗin: ko hommbo e maɓɓe ne'ata Maryama; a tawanooka e maɓɓe kadi nde ɓe wennjaynoo.
Nde Malaa'ika en wi'unoo: "Hey Maryama, Alla no Wewlinire Konngol immorde e Maako: Innde makko, ko meema-sella, Iisaa geɗal Maryama, koohoojo aduna e laakara, jeyaaɗa e ɓaɗtinaaɓe [ka Alla]."
Himo yeewtida e yimɓe ɓen ka woofordu=tiggu e ka sagatalaaku, ko o jeyaaɗo e moƴƴuɓe ɓen.
O wi'i: "Joomi am, hol no ɓiɗɗo laatoraŋta lam, ɓanndiŋke meemaali lam?". O Daali: "Ko wano non. Alla no Taga ko O Muuyi. Si O Ñaawii fiyaake, O Daalanay mo [tun]: "Laato! o laatoo".
Himo Anndina mo Deftere nden e Ñeeñal ngal e Tawreeta e Linnjiila.
E Nulaaɗo faade e ɓiɓɓe Israa'iila en, wonnde: "Gomɗii mi addanii on maande immorde ka Joomi mon. Wonnde miɗo tagana on immorde e loopal ko wa'i wa sonndu, mi wutta e muuɗum woŋtira sonndu e Duŋayee Alla. Mi wumtina bunɗo, mi sellina baadaaɗo, mi wuurnitira maayɓe e duŋayee Alla. Mi humpita on ko ñaamoton e ko maroton ka cuuɗi mon. Pellet, hino e ɗum, maande wonanannde on si on laatike gomɗimɓe,
e goonginɗo ko woni yeeso am immorde e Tawreeta, e no mi dagininirana on yoga e ko harmannoo on, mi addanii on maande immorde ka Joomi mon. Hulee Alla ɗoftoɗon lam.
Pellet, ko Alla Woni Joomi am e Joomi mon, rewee Mo. Ko ɗum woni laawol focciingol".
Tuma nde Iisaa so'unoo keeferaaku ngun e maɓɓe, o maaki: "Ko hommbo wallata lam e [diina] Alla [kan]?". Hawaaruyaŋko en wi'i: "Menen ko men wallooɓe [e diina] Alla [kan], men gomɗinii Alla, seedo wonnde ko men jebbiiliiɓe".
Joomi amen, men gomɗinii ko Jipinɗaa Kon, men jokkii Nulaaɗo on, Winndu men e seediiɓe ɓen.
Ɓe fewji Alla Kadi Fewji. Ko Alla Ɓuri Moƴƴude e fewjooɓe ɓen.
Nde Alla Daalunoo: "Hey Iisaa, Min ko mi Hunnoowo ma e Ɓamtoowo ma faade ka Am, e Laɓɓinoowo ma immorde e ɓen yedduɓe, e Waɗa ɓen jokkuɓe ma e hoore ɓen yedduɓe haa Ñalnde Darngal. Refti ko faade ka Am woni ruttorde mon, Mi Ñaawa hakkunde mon ko luutondirayno-ɗon e muuɗum.
Ammaa ɓen yedduɓe, Mi Lepta ɓen ɗon lepte muusuɗe ka aduna e ka laakara, alanaaɓe faabotooɓe.
Ammaa ɓen gomɗimɓe ɓe golli golle-moƴƴe, O Hunnanay ɓe mbarjaari maɓɓe ndin. Alla Yiɗaa tooñooɓe ɓen".
Ɗum ɗoo, Meɗen Janngana maa ɗum, immorde e Aayeeje e Jaŋtoore Ñeññaannde.
Pellet, sifa Iisaa ka Alla, ko sifa Aadama; O Tagii mo immorde e mbummbuldi, refti O Daalani mo: "Laato!" o laatii.
Goonga kan ko ko immori ko Joomi maa, wata a laatodu e ɓen sikkitiiɓe.
Kala wennjuɗo ma fii makko ɓaawo kon ko ar e maa e ganndal, maaku: "Aree nodden ɓiɗɓe amen e ɓiɗɓe mo'on, e rewɓe amen e rewɓe mo'on, e ko'e amen e ko'e mo'on, refti ñaagoɗen waɗen kuddi Alla ndin e hoore fenooɓe ɓen".
Pellet ɗum ɗoo, ko ɗum woni fillayee goonga. Alaa reweteeɗo si wanaa Alla, pellet, Alla ko Kaŋko Woni Fooluɗo Ñeeñuɗo.
Si ɓe huccitii, pellet Alla ko Annduɗo bonnooɓe ɓen.
Maaku: "Hey yimɓe Defte, aree faade e konngol fotayngol hakkunde amen e mo'on : wonnde en rewataa si wanaa Alla, en kafidataa Mo e huunde, wata yoga e me'en jogito yoga joomiraaɓe ko woori Alla". Si ɓe huccitii, wi'ee: "Seeditee wonnde menen ko men jebbiliiɓe".
Hey yimɓe Defte, ko wennjaŋton fii Ibraahiima, Tawreeta e Linnjiila Jippinaaka si wanaa ɓaawo makko : e on haqqiltaa!.
Hey ko onon ɓee, on wennjii kon ko anndal woodani on e mu'un, ko wennjaŋton ko anndal alanaa on e mu'un? Alla no Anndi onon on anndaa.
Ibraahiima laatanooki Alyahuudiŋke wanaa Annasaaraajo, si ko woni, o laatinoke ooñiiɗo [e kala diina] jebbilaniiɗo [Diina Lislaamu], o laatanooki jeyaaɗo e shirkooɓe ɓen.
Pellet, ko ɓuri hanndude e Ibraahiima e yimɓe ɓen : ko ɓen jokkuɓe mo, e oo Annabiijo, e ɓen gomɗimɓe. Alla ko Giɗo gomɗimɓe ɓen.
Fedde goo e yimɓe Defte ɓen yelike nde ɓe majjina on, ɓe majjiŋtaa si wanaa ko'e maɓɓe ɗen ɓe so'aa anndude.
Hey mon yimɓe Defte, e ko yeddaŋton Aayeeje Alla Ɗen hara onon ko on seediiɓe?
Hey mon yimɓe Defte, e ko jillaŋton goonga kan e meh-re nden hiɗon suuɗa goonga kan hara onon hiɗon anndi?
Fedde goo jeyaande e yimɓe Defte ɓen wi'i: "Gomɗinee ko jippinaa kon e ɓen gomɗimɓe ka arannde ñallal, yeddon ka sakkitoode mayre, bela jo'o, ɓe ruttoo.
Wata on gomɗin si wanaa on jokkuɗo diina mon kan". Maaku: "Pellet, ko Peewal Alla ngal woni Peewal". [Ko kulil fii ] wata goɗɗo goo okke sugu ko okkaɗon kon maa ɓe wennjiroya on ɗum ko Joomi mon. Maaku: "Pellet ɓural ngal ko e Junngo Alla woni, Himo Yeɗa ngal on Mo O Muuyi". Alla ko yaajuɗo [ɓural] Annduɗo.
Himo Hertinana Yurmeende Makko nden on Mo O muuyi. Alla ko Jom Ɓural Mawngal.
No e yimɓe Defte ɓen, on mo halfiŋtaa jawdi wonayndi KINTAAR, on jonnite ndi; hino e maɓɓe kadi, on mo halfiŋtaa "diinaaru", on jonnitataa ma ndu si wanaa a darani mo daŋkaranni-ɗaa. Ɗum non, ko tawde kamɓe ɓe wi'i: "Laatanaaki men e humammbinneeɓe ɓen laawol"; hiɓe taƴa penaale huma e Alla hara kamɓe hiɓe anndi.
Aa'a, kala hunnuɗo ahadi mu'un o huli, pellet, Alla no Yiɗi hulooɓe Mo ɓen.
Ɓen soktitorayɓe ahadi Alla ndin e goondooje maɓɓe coggeloy famɗukoy, ɓen ɗon, geɓal alaa ɓe ka laakara, Alla yeewtidataa e maɓɓe, O Ndaaroytaa ɓe Ñlande Darngal, O Laɓɓiŋtaa ɓe, no woodani ɓe lepte muusuɗe.
No e maɓɓe fedde : hiɓe ooñira ɗemɗe maɓɓe ɗen e Deftere nden no sikkiron ɗum ko jeyaaɗum e Deftere nden, ɗum le jeyaaka e Deftere nden; hiɓe wi'a : "Ɗum ko ko iwri ka Alla", ɗum le wanaa ka Alla iwri; hiɓe takka penaale hoore Alla hara kamɓe hiɓe anndi.
Laatanaaki ɓanndiŋke nde Alla Okkata mo Deftere e fahmu e Annabaaku, refti o wi'ana yimɓe ɓen: "Laatee jeyaaɓe am ko woori Alla", si ko woni: "Laatoree tutiiɓe-e-gannde-diina, ko laatinoɗon hiɗon janngina Deftere nden e ko laatiɗon hiɗon jannga"
Wanaa nde o yamirta on jogitorgol Malaa'ika en e Annabaaɓe ɓen reweteeɓe. E o yamiray on keeferaaku ɓaawo nde wonɗon julɓe?!
Tuma nde Alla ƴettunoo ahadi e Annabaaɓe ɓen : "Si Mi Addanii on Deftere e fahmu, refti Nulaaɗo ari e mo'on goonginɗo kon ko jogiɗon, ma on gomɗin mo wallitoɗon mo". O Daali: "E on qirritike ɗum, on ƴettii e hoore mun ahadi?". Ɓe wi'i: "Men qirritike". O Daali: "Seeditee, Miɗo wondi e mo'on ka seeditiiɓe".
On huccituɗo ɓaawo ɗum, ko ɓen woni faasiqiiɓe ɓen.
E ko woori Diina Alla kan ɓe ɗaɓɓata? Hino woodani Mo jebbilaare ɓen wonɓe ka kammuuli e ka leydi, ɗoftaare maa waawneede, ko faade ka Makko ɓe ruttotoo.
Maaku: "Men gomɗinii Alla e ko jippinaa dow amen e ko jippinaa dow Ibrahiima e Isma'iila e Ishaaqa e Yaaquuba e Taaniraaɓe ɓen e ko Muusaa e Iisaa okkaa e Annabaaɓe ɓen immorde ka Joomi maɓɓe. Men serndataa hakkunde gooto e maɓɓe, Menen wonannde Mo ko men jebbiliiɓe".
Kala ɗaɓɓuɗo ko woori Lislaamu on Diina, o jaɓaŋtaake ɗum, on ɗon ka laakara, ko o jeyaaɗo e hayruɓe ɓen.
Hol no Alla Fewnirta yimɓe yedduɓe ɓaawo gomɗinal maɓɓe ɓe seedii wonnde Nulaaɗo on ko goonga, ɓanngannduyeeji ɗin arii ɓe? Alla Fewnataa yimɓe tooñooɓe ɓen.
Ɓen ɗon, joɓdi maɓɓe ndin, ko no fawii ɓe kuddi Alla ndin e Malaa'ika en e yimɓe ɓen ɓe denndaangal.
Ko ɓe luttooɓe e magge. Ɓe hayfinaŋtaake lepte ɗen, ɓe wonaali nennanaŋteeɓe.
Si wanaa ɓen tuubuɓe ɓaawo ɗum ɓe moƴƴini. Pellet, Alla ko Yaafotooɗo Yurmeteeɗo.
Pellet, ɓen yedduɓe ɓaawo gomɗinal maɓɓe, refti ɓe ɓeydorii keeferaaku, tuubugol maɓɓe jaɓetaake; ko ɓen ɗon woni majjuɓe ɓen.
Pellet, ɓen yedduɓe ɓe maayi ko ɓe heererɓe, gooto e maɓɓe jaɓaŋtaake, leydi ndin tew kaŋŋe; hay si o soktorii ɗum. Ɓen ɗon, no woodani ɓe lepte muusuɗe, ɓe alaa wallooɓe.
On heɓataa moƴƴere nden haa wiŋtoɗon e ko ɓuruɗon yiɗude kon. Kala woo ko wiŋtiɗon, pellet Alla no Anndi ɗum
Kala ñaametee laatino daganii-ɗum ɓiɗɓe Israa'iila en, si wanaa ko Israa'iila harminanno hoore-mun ado Tawreeta Jippaade. Maaku: "Addee Tawreetaare nden janngon nde, si on laatiima goonguɓe".
Kala fefindiiɗo fenaande [dammbi] e Alla ɓaawo ɗum, ko ɓen ɗon woni tooñooɓe ɓen.
Maaku: "Alla goongii. Jokke diina Ibraahiima kan; ooñiika [gaa diinaaji mehre], o laatanooki jeyaaɗo e ɓen sirkooɓe.
Pellet, aranndu e Suudu waɗanaandu yimɓe ɓen, ko ndun wondu Bakkata; barkinaandu e peewal wonannde Winndere nden.
Ino e mayru Aayeeje ɓannguɗe : darorde Ibraahiima nden. Kala naatuɗo e mayru, o laatoo hooliiɗo. No woodani Alla e dow yimɓe ɓen hajjugol ka Suudu [hormaandu], wonannde on hattanɗo e mayru laawol. Kala on yedduɗo, pellet, Alla ko Yonndiniiɗo e winndere nden.
Maaku: "Hey mon yimɓe Defte, e ko yeddanton Aayeeje Alla ɗen, Alla ko Seediiɗo ko golloton kon?".
Maaku: "Hey mon yimɓe Defte, ko falotoɗon e laawol Alla ngol, on gomɗinɗo Hiɗon ɗaɓɓana ngol ooñanɗe hara ko on seediiɓe! Alla wonaali Welsindiiɗo e ko golloton kon".
Hey mon gomɗimɓe, si on ɗoftike fedde e ɓen okkaaɓe Defte, ɓe ruttay on heeferɓe ɓaawo gomɗinal mon.
E ko honno yeddirton nde tawnoo Aayeeje Alla ɗen no janngeede e dow mooɗon, Nulaaɗo Makko on kadi no hakkunde mo'on? Kala on mooliiɗo e Alla, gomɗii o fewnaama e laawol foccii ngol.
Hey mon gomɗimɓe, huliree Alla no O Haaniri hulireede, wata on maayu dey, si wanaa hara ko on jebbiliiɓe.
Jogitee ɓoggol Alla ngol on denndaangal, wata on sertu. Jaŋtoɗon Neema Alla on e dow mooɗon nde laatinoɗon ayruɓe, O Woowindiri hakkunde ɓerɗe mon ɗen woŋtirɗon Neema Makko on siɗɗuɓe; on laatioke e tonndu ngayka yiite, O Daɗndi on e magge. ko wano nii Alla Ɓannginiraŋta on Aayeeje Makko ɗen, bela jo'o, on feeway.
Yo laato e mooɗon mofte : noddooje e moƴƴere, yamirooɓe ko moƴƴi haɗooɓe ko añinii. Ko ɓen ɗon woni malaaɓe ɓen.
Wata on laato wa ɓen sertuɓe lurri ɓaawo nde ɓanngannduyeeji ɗin ari e maɓɓe. Ɓen ɗon, no woodani ɓe lepte muusuɗe.
Ñalnde geece rawnata geece goo ɓawla. Si ko ɓen ɓe geece mu'un ɓawli : "e on yeddu ɓaawo gomɗinal mon? Meeɗiree lepte ɗen sabu ko laatinoɗon hiɗon yedda".
Si ko ɓen ɓe geece mun rawni, ɓe wonii e nder Yurmeende Alla, kamɓe ko ɓe luttooɓe ton.
Ɗee ɗoo, ko Aayeeje Alla, Meɗen Janngira ɗe e dow maaɗa e goonga. Alla wonaali muuyoowo tooñe e e winndere he.
Ko Alla Woodani kala ko woni ka kammuuli e ka leydi, ko faade ka Alla woni ruttorde fiyakuuji ɗin.
On laatike mofte ɓurɗe moƴƴude yaltinanaaɗe yimɓe ɓen:hiɗon yamiraa ko moƴƴi haɗon ko añinii,hiɗon gomɗini Alla.Si yimɓe Defte ɓen gomɗinno,ɗum laatotono moƴƴere wonannde ɓe.No e maɓɓe gomɗimɓe, kono ko ɓuri ɗuuɗude ko e maɓɓe ko faasiqeebe.
Ɓe lorrirtaa on si wanaa lorra [ɗemɗe]. Si ɓe haɓii on, ɓe hucciŋtinany on ɓabbe, hooti ɓe walletaake.
Koyeera faŋtike ɓe nokku kala ka ɓe tawaa, si wanaa ɓe ƴettu ahadi ka Alla e ka yimɓe ɓen. Ɓe hootidi e tikkere immorde ka Alla ɓe huuɓiŋtiniraa baasal : ɗum non, ko tawde ɓe laatinoke hiɓe yedda Aayeeje Alla ɗen, ɓe wara Annabaaɓe ɓen ko aldaa e goonga. Ɗum non, ko sabu ko ɓe yeddi kon, ɓe laatii jaggitooɓe.
Ɓe wonaali fotayɓe. No e yimɓe Defte ɓen fedde feewunde : hiɓe jannga Aayeeje Alla ɗen saangaaji jemma, hiɓe sujja.
Hiɓe gomɗina Alla e Ñalannde Sakkitiinde nden, hiɓe yamira ko moƴƴi haɗa ko añinii, hiɓe yaccoo e moƴƴereeje. Ɓen ko jeyaaɓe e moƴƴuɓe ɓen.
Huunde woo ko ɓe huuwi e moƴƴere, ɓe yeddantaake ɗum. Alla ko Annduɗo hulooɓe ɓen.
Pellet, ɓen yedduɓe, jawle maɓɓe ɗen dunncantaa- ɓe ɓiɗɓe maɓɓe ɓen e lepte Alla ɗen hay huunde. Ko ɓen ɗon woni yimɓe yiite ɓen : kamɓe ko ɓe luttooɓe ton.
Sifa ko ɓe nafqata kon e ɗam nguurndam aduna; no wa'i wa henndu, no e mayru ɓuuɓol, ndu hawri e coñal yimɓe tooñooɓe, ndu halka mba[ngesa]. Alla Tooñaali ɓe, si ko woni, ko ko'e maɓɓe ɓe tooñi.
Hey mon yo gomɗimɓe, wata on jogito weldiiɓe ko woori on : ɓe raɓɓindinaŋtaako on e fii bonnugol on. Ɓe yelike nde tampoton. Gomɗii ngayngu ngun feeñirii ka kunndule maɓɓe, ko ko ɓerɗe maɓɓe ɗen suuɗi kon ɓuri mawnude.Gomɗii Men Ɓannginanii on Aayeeje ɗen, si on laatike haqqilooɓe.
Onon ɓee, hiɗon yiɗi ɓe kamɓe ɓe yiɗaa on. Hiɗon gomɗini Deftere nden fow, si ɓe hawrii e mo'on, ɓe wi'a: "Men gomɗinii", si ɓe weddike, ɓe ŋatana on kolli immorde e tikkere. Maaku: "Maayee e tikkere mon", pellet, Alla ko Annduɗo ko woni e ɓerɗe.
Si moƴƴere heɓii on, metta ɓe, si bone kadi heɓii on, ɓe weltora ɗum. Si on muññike on gomɗii, pewje maɓɓe ɗen lorrataa on hay huunde. Pellet, Alla ko Huuɓitiiɗo golle maɓɓe.
Tuma nde dawnoɗaa ka ɓeynguure maaɗa, hiɗa werna muumini en tommborɗe hare. Alla ko Nanoowo Annduɗo.
Tuma nde feddeeji ɗiɗi e mo'on himmu no, nde cooyoton, ko Alla non woni Giɗo maɓɓe. Ko Alla woni ko gomɗimɓe ɓen haani hoolorde.
Gomɗii Alla Wallii on ñalnde Badri, tawi ko on hoyɓe. Hulee Alla, belajo'o on yettay [Mo].
Nde maakanaynoɗaa gomɗimɓe ɓen: "Enee, yonaŋtaa on nde Joomi mo'on ɓeydanta on Malaa'ikaaɓe guluuje tato jippinaaɓe?".
Pellet, si on muññike on gomɗii, e arday on hawjere maɓɓe, ɗum ɗoo, Joomi mo'on no Ɓeydira on guluuje jowi Malaa'ika maandinaaɓe.
Alla Waɗiraali ɗum si wanaa wewlere wonannde on, e no ɓerɗe mon ɗen ɗeeƴira ɗum. Ballal iwrataa si wanaa ka Alla, On Fooluɗo, Ñeeñuɗo.
Ko fii yo O Taƴu fedde e ɓen yedduɓe maa O Wirta ɓe, ɓe ruttoo ko ɓe sooyuɓe.
Laatanaaki ma e fiyaake on hay e huunde : maa O Jaɓan ɓe tuubuubuyee, maa O Leptu ɓe, pellet, kamɓe ko ɓe tooñooɓe.
Ko Alla Woodani kala ko woni ka kammuuli e ka leydi. Himo Haforana on mo O Muuyi, O Lepta on mo O Muuyi. Alla ko Haforoowo Yurmeteeɗo.
Hey mon yo gomɗimɓe, wata on ñaamu ribaa, cowalle sowaaɗe. Hulee Alla, belajo'o, on malete.
Hulee ngen yiite maranaange ɓen heeferɓe.
Ɗoftee Alla e Nulaaɗo on, belajo'o, on yurmete.
Yaccee faade e haforanal immorde ka Joomi mo'on e Aljanna, yannji Makko ndin no fota [e yaajeendi] kammuuli ɗin e leydi ndin, o maranaama ɓen gomɗuɓe.
Ɓen nafqooɓe ka neweende e ka saɗteende neweende, e ɓen suuɗooɓe tikkere, e ɓen yaafotooɓe yimɓe ɓen. Alla no Yiɗi moƴƴinooɓe ɓen.
e ɓen tawɓe si ɓe huuwii panŋkare maa ɓe tooñii ko'e maɓɓe, ɓe anndita Alla ɓe insinanoo junuubi maɓɓe ɗin. E ko hommbo haforata si wanaa Alla? Hara ɓe deppitaaki e ko ɓe huuwi kon, tawa hiɓe anndi.
Ɓen ɗon, njoɓdi maɓɓe ndin ko yaafuyee immorde ka Joomi maɓɓe, e Aljannaaji : no ila e ley majji, canɗi, duumotooɓe ton. Moƴƴii mbarjaari gollooɓe ɓen.
Gomɗii yawtii ado mon ɗate. Yahee ka leydi ndaaron hol no battane fennunooɓe ɓen laatornoo .!
Ɗum ɗoo, ko Ɓanngannduyee wonannde yimɓe ɓen, e peewal e waaju wonannde gomɗuɓe ɓen.
Wata on lo'ino, wata on suno, ko onon woni toowuɓe ɓen, si on laatike gomɗimɓe.
Si barme heɓii on, gomɗii barme sugu mun heɓii yimɓe ɓen. Ɗii ñalɗi, Meɗen Yiltindira ɗi hakkunde yimɓe ɓen, e fii no Alla Anndira gomɗimɓe ɓen, O Jogitoo e mooɗon seedatooɓe. Alla Yiɗaa tooñooɓe ɓen.
e fii yo Alla Laɓɓin ɓen gomɗimɓe O Halka heeferɓe ɓen.
Kaa on sikku on naatay Aljanna hara Alla Anndaali ɓen tiɗniiɓe e mooɗon O Annda muññiiɓe ɓen?
Gomɗii on laatike hiɗon yeloo maayde nden ado on hawrude e mayre, gomɗii on yi'ii nde hiɗon ndaara.
Muhammadu wonaali si wanaa Nulaaɗo : gomɗii feƴƴii ko adii mo Nulaaɓe. E si o faatike maa o waraama, on waylitoto e baɗte [keeferaaku] mo'on ? Kala waylitiiɗo e baɗte mu'un, o lorrirtaa Alla hay e huunde, arma Alla Yoɓita ɓen jaarnooɓe [Mo].
Laatanaaki wonki nde ki maayata si wanaa e duŋayee Alla. Ko winndaaɗum [waɗanaa] lajal. Mo faandike njoɓdi aduna, Men Okkay mo e mayri, mo faandike kadi njoɓdi laakara, Men Okkay mo e mayri, arma Men Yoɓa jaarnooɓe ɓen.
Heewii e Annabaaɓe ɓe haɓi wondude e maɓɓe jamaaji ɗuuɗuɗi, ɓe lo'inanooki sabu ko heɓi ɓe kon e laawol Alla, ɓe lo'aano ɓe jaasiŋkinaaki. Alla no Yiɗi muññotooɓe ɓen.
Konngol maɓɓe laataaki si wanaa wi'ugol: "Joomi amen, haforan men junuubi amen e fantingol amen nder fiyaake amen, tabiŋtinaa teppe amen, wallaa men e dow yimɓe heeferɓe ɓen".
Alla Okki ɓe mbarjaari aduna ndin e moƴƴere mbarjaari laakara. Alla no Yiɗi moƴƴinooɓe ɓen.
Hey mon yo gomɗimɓe, si on ɗoftike ɓen heeferɓe, ɓe ruttay on e batte [kaaferaaku] mon, waylitoɗon ko on hayruɓe(pertube).
Si ko woni, ko Alla woni Giɗo mon, ko Kaŋko woni moƴƴuɗo e wallooɓe ɓe.
Arma Men Welloo kulol e nder ɓerɗe ɓen heeferɓe, sabu ko ɓe kafidi Alla e kon ko O Jippinanaali hujja. Werde maɓɓe ko ka yiite, bonii werde ɓen tooñooɓe.
Gomɗii Alla Goonginanii on Fodoore Makko nden tuma nde waraynoɗon ɓe e Duŋayee Makko, haa nde cooyɗon lurruɗon e fiyaake ɗen, yedduɗon ɓaawo o hollii on ko yiɗuɗon. No e mon ɓen faalaaɓe aduna, no e mon kadi ɓen faalaaɓe laakara. Hooti O Yiili on e maɓɓe fii yo O Ndaarndo on. Gomɗii O Yaafanike on. Alla ko Jom Ɓural e dow gomɗimɓe ɓen.
Tuma nde dogaynoɗon on yeƴƴitoaako hay e gooto, Nulaaɗo on no noddira on ɓaawo mon. Suno e hoore suno heɓi on fii wata on sunito e kon ko laawii on wanaa e kon ko heɓi on. Alla ko Humpitiiɗo e golloton.
Refti O Jippini e mo'on ɓaawo annde nden, hoolaare : ŋoŋre, hinde sudda fedde e mo'on ; fedde goo, pittaali maɓɓe no aanini ɓe, hiɓe sikka Alla ko wanaa goonga ; sikke yimɓe majjere, hiɓe wi'a: "Hara no woodani men e fiyaake ɗen goɗɗum ?" Maaku: "Pellet, fiyaake ɗen fow ko Alla woodani". Hiɓe suuɗa e pittaali maɓɓe ɗin ko ɓe feññinantaa ma, hiɓe wi'a: "Si tawno no woodannoo men e fiyaake ɗen goɗɗum, men waretanooke ɗoo". Maaku: "Hay si tawno on wonno ka cuuɗi mon, feeñayno ɓen ɓe Alla Winndi e dow mun maayde ka lelorɗe maɓɓe", e fii yo O Laɓɓin ko woni ɓerɗe mon. Alla ko Annduɗo ko woni e ɓerɗe.
Pellet, ɓen dogunooɓe e mo'on ñalnde koneeli ɗin ɗiɗi fottunoo, anndu pellet, ko seytaane fergitiɓe sabu yoga e ko ɓe faggitii. Gomɗii Alla Yaafike ɓe. Pellet, Alla ko Yaafotooɗo Muñoowo.
Hey mon yo gomɗimɓe, wata on wa'u wa ɓen heeferɓe ɓe wi'ani siɗɓe maɓɓe ɓen : "Si ɓe yehii ka leydi, maa ɓe laatike haɓooɓe, si ɓe laatino ka amen goo, ɓe waretanooke", ko fii yo Alla Waɗir ɗum ɗon nimse ka ɓerɗe mo'on, Alla ko Rentuɗo ko golloton kon.
Hay si on wara e fii laawol Alla maa on maayii, ko yaafuyee immorde ka Alla e yurmeende ɓuri moƴƴude ko ɓe mooɓata.
Si on maayii maa on waraama, pellet, ko ka Alla mooɓeteɗon.
Ko sabu yurmeende imoorde ka Alla newaniɗaa ɓe. Si laatino saɗtuɗo tikka ɓerndeejo, ɓe lancotono ɓe iwa takko maa. Yaafo ɓe insinanoɗaa ɓe, diisinoɗaa ɓe e fiyaake ɗen. Si a fellitii, fawo e Alla. Pellet, Alla no Yiɗi fawotooɓe ɓen [e Makko].
Si Alla Wallii on fooloowo on alaa., si O Hoynii on ko hommbo wallata on ɓaawo Makko? Ko e Alla woni ko gomɗimɓe ɓen haani fawaade.
Laatanaaki Annabaajo woo nde o janfotoo. Kala janfiiɗo o addoyay ko o janfii kon Ñalnde Darngal.Hooti woŋkii kala yoɓee njoɓdi ko ki faggitii, kamɓe ɓe tooñetaake.
E ko on jokkuɗo welayee Alla on wa'ata wa on hootiduɗo e tikkere immornde ka Alla kadi werde makko nden ko jahannama? nge bonii ruttorde.
Kamɓe ko ɓe darjaaji ka Alla, Alla ko ji*oowo ko ɓe gollata kon.
Gomɗii Alla Moƴƴike e gomɗimɓe ɓen, tuma nde O Imminnoo e maɓɓe Nulaaɗo jeyaaɗo e maɓɓe, himo janngana ɓe Aayeeje Makko, himo laɓɓina ɓe, himo anndina ɓe Deftere nden e Ñeeñal ngal, hay si ɓe woniino adii nder majjere ɓanngunde.
E nde musiiba heɓunoo on, gomɗii on heɓiino yeru mun ɗiɗi, wi'uɗon: "No ɗum woniri?!" Maaku: "Ɗum ko immorde e pittaali mo'on". Pellet, Alla ko Haɗtanɗo kala huunde.
Ko heɓi on kon ñalnde dente ɗen ɗiɗe fottunoo, ko e Duŋayee(sakkitoore) Alla, e fii no Alla Anndira gomɗimɓe ɓen.
e no O Anndira ɓen naafiqiiɓe, ɓe wi'anaa: "Aree haɓon fii laawol Alla ngol maa duñon". Ɓe wi'i: "Si meɗen anndunoo hare men jokkay on". Kamɓe nden ñalnde, ko keeferaaku ngun ɓurnoo ɓaɗtaade e dii gomɗiɗal ngal : hiɓe wowlira kunndule maɓɓe ko alaa e ɓerɗe maɓɓe. Ko Alla Ɓuri Anndude ko ɓe soomi.
Ɓen wi'anɓe siɗɓe mun, ɓe jooɗii: "Si tawno ɓe ɗoftino men, ɓe waretanooke". Makku: "Pottinee maayde nden e pittaali mo'on si on laatike goonguɓe!".
Wata a sikku ɓen waraaɓe fii laawol Alla ngol ko maayuɓe, ko woni: ko wuuruɓe ka Joomi maɓɓe hiɓe arsikee,
hiɓe weltori ko Alla Okki ɓe kon e Ɓural Makko, hiɓe wewlira ɓen [siɗɓe] maɓɓe ɓe ɓe hawraali e mu'un ɓaawo maɓɓe, wonnde kulol alanaa ɓe, wanaa kamɓe woni ko sunoytoo.
Hiɓe wewlira( weltoro) neema immorde ka Alla e ɓural. E wonnde pellet, Alla yeebataako njoɓdi gomɗimɓe ɓen.
Ɓen nootiiɓe Alla e Nulaaɗo on ɓaawo nde barmeere nden heɓi ɓe. Hino woodani ɓen moƴƴinɓe e maɓɓe ɓe gomɗi, njoɓdi mawndi.
Ɓen ɓe yimɓe ɓen wi'annoo: "Pellet yimɓe ɓen mooɓanike on, huleeɓe". Ɗum ɓeydi ɓe gomɗinal, ɓe wi': "Alla yonii men, O moƴƴii yonndinoraaɗo".
Ɓe ruttodi e neema immorde ka Alla e ɓural, bone hewtaali ɓe, ɓe jokki yarluyee Alla on. Alla ko Jom-ɓural mawngal.
Anndee pellet, ɗum mo'on ko seytaane : himo hulɓinira ɗum weldiiɓe makko ɓen. Wata on hulu ɓe, hulee Lam, si on laatike gomɗimɓe.
Wata sunine ɓen yaccotooɓe e keeferaaku, pellet, ɓen lorrataa Alla hay huunde. Alla Yiɗi ko nde o waa-sata Waɗannde geɓal ka laakara. No woodani ɓe lepte mawɗe.
Pellet, ɓen soktitoriiɓe keeferaaku ngun gomɗinal, ɓe lorrataa Alla hay huunde. Hino woodani ɓe lepte muusuɗe.
Wata ɓen yedduɓe sikku wonnde ko Men Nennirani ɓe kon ko moƴƴere pittaali ɗin. Anndu pellet, ko Men Nennirani ɓe ko no ɓe ɓeydora bakkaatu. Hino woodani ɓe lepte hoynayɗe.
Laatanaaki Alla nde O Accata gomɗimɓe ɓen e hoore ko wonɗon e mun kon haa O Senndindira soɓuɗo e laaɓuɗo. Laatanaaki Alla kadi nde O Ƴelliŋta on e ko wirnii kon, si ko woni, Alla no Suɓora e Nulaaɓe Makko ɓen on mo O Muuyi. Gomɗinee Alla e Nulaaɓe Makko ɓen, si on gomɗinii on gomɗii, hino woodani on njoɓdi mawndi.
Wata ɓen wuddirooɓe ko Alla Okki ɓe kon e Ɓural Makko sikku ɗum ko moƴƴere wonannde ɓe. Si ko woni, ɗum ko bone wonannde ɓe. Arma ɓe ŋannanoye ko ɓe wuddiri kon Ñalnde Darngal. Ko Alla woodani ndonndi kammuuli ɗin e leydi ndin. Alla ko Humpitiiɗo ko golloton.
Gomɗii Allaahu on Nanii konngol ɓen wi'uɓe: "Alla ko baaso menen ko men alɗuɓe!". Arma Men winnda ko ɓe wowli kon e wargol ɓe ngol Annabaaɓe ɓen ko aldaa e goonga, Men Daala: "Meeɗee lepte sunna-royta"
Ɗum waɗirii sabu ko juuɗe mon ɗen ardini kon. E wonnde pellet, Alla Wonaali Tooñoowo jeyaaɓe ɓen.
Ɓen wi'uɓe: "Alla Ahodii e amen wota men gomɗin Nulaaɗo woo haa on addana men ɓaɗtorɗum, yiite no ñaama ɗum". Maaku: "Gomɗii Nulaaɓe goo ado am addaniino on ɓanngannduyeeji e kon ko wi'uɗon, e ko waranɗon ɓen si on laatike goognuɓe?".
Si ɓe fennii ma, gomɗii Nulaaɓe goo ado maa fennanooma, ɓen adduno e Ɓanngannduyeeji e Ɗeri e Deftere jalbuunde.
Kala woŋkii meeɗay maayde. Pellet, ko on hunnaŋteeɓe njoɓdiiji mon ɗin Ñalnde Darngal. Kala on pottinaaɗo e yiite ngen o naadaa Aljanna, gomɗii o malaama. Nguurda aduna ɗam wonaali si wanaa dakammehun hodaykun.
Ma on jarribore jawle mon ɗen e pittaali mon ɗin, ma on nanir ɓen okkaaɓe Defte ɓen ado mooɗo e ɓen sirkuɓe lorra ɗuɗuka. Si on muññike on gomɗii, pellet, anndee ɗum, ko jeyaaɗum e pellite fiyakuuji.
Jaŋtii tuma nde Alla Ƴettunoo Ahadi e okkaaɓe Deftere ɓen : "Ma on ɓannginannde yimɓe hara on suuɗaali nde". Ɓe werlii ndi ɓaawo maɓɓe ɓe sodtitori ndi coggel pamarel! Bonii ko ɓe soɗtitori!
Wata sikke ɓen weltorayɓe huunde nde ɓe okkaa, hiɓe yiɗi nde ɓe yettirtee ko ɓe waɗaali, wata sikku ɓen ko daɗayɓe lepte ɗen. Hino woodani ɓe lepte muusuɗe.
Ko Alla Woodani Laamu kammuuli ɗin e leydi ndin. Alla ko Hattanɗo kala huunde.
Pellet, no e tagugol kammuuli ɗin e leydi ndin e luutondirgol jemma e ñalorma ngol, ko Aayeeje wonannde ɓen haqqilooɓe.
Ɓen annditooɓe Alla ka ɓe darii e ka ɓe jooɗii e ka ɓe lelori becce maɓɓe, hiɓe miijitoo fii tagu kammuuli ɗin e leydi ndin : "Joomi amen, A Tagiraali ɗum meere, senayee woodanii Ma, Ɗaɗndu men lepte yiite".
Joomo amen, pellet, An, Mo Naaduɗaa yiite, gomɗii A Hoynii mo. Alanaa tooñooɓe ɓen wallooɓe.
Joomi amen, menen men nanii noddoowo no nodda e gomɗinal wonnde : "Gomɗinee Joomi mon", men gomɗini. Joomi amen, Haforan men junuubi amen, Motanaa men boneeji amen, mbarda men e gguɓe ɓen.
Joomi amen, Okku men ko Foduɗaa men kon e dow Nulaaɓe Maa ɓen, wata A Hoynu men Ñalnde Darngal. Pellet, An A Lunndotaako fodoore.
Joomi maɓɓe Jaabinani ɓe : Min Mi Yeebataa golle golloowo e mooɗon, woni gorko maa debbo, yoga e mooɗon iwde e yoga. Ɓen ferɓe yaltinaa ka galleeji mun,ɓe lorraa e Laawol Am ngol, ɓe haɓidaa ɓe waraa, ko pellet Min hafratɓe bonɗi maɓɓe ɗin, e ko pellet Mi Naaday ɓe Aljanna ɗi canɗi no ila e mun, ɗum ko njoɓdi immorde ka Alla, No ka Alla njoɓdi moƴƴundi.
Wata hode yiltondirgol ɓen heeferɓe ka leydi .
dakammeyon pamaroy, hooti werde maɓɓe nden ko jahannama, nge bonii ndaɗɗo!
Kono ɓen huluɓe Joomi maɓɓe, hino woodani ɓe Aljannaaji, hino ila ley majji canɗi ; ko ɓe duumotooɓe nder majji, ɗum ko jipporde immorde ka Alla. Ko woni ka Alla kon moƴƴani ɗigguɓe ɓen.
Pellet, no e yimɓe Defte ɓen, on gomɗinɗo Alla e ko Jippinaa e mon kon, e ko Jippinaa e maɓɓe kon ; yaŋkinanii ɓe Alla, ɓe waɗtitirtaa Aayeeje Alla ɗen coggeloy pamaroy. Ɓen, hino woodani ɓe njoɓdi maɓɓe ndin ka Joomi maɓɓe. Pellet, Alla ko Yaawuɗo ñaawoore.
Ko onon yo gomɗimɓe, muññee, fooliron muñal, tabiton, hulon Alla, belajo'o on maloyete.
Ko onon yo yimɓe! Hulee Joomi mon On Tagu on immorde e woŋkii wooti, O Tagi immorde e makki sonna makki, O Saaki immorde e ɓen ɗiɗo worɓe ɗuuɗuɓe e rewɓe. Hulee Alla On Mo naamnanirton sabu mun, [rentoɗon kadi] e enɗammaaje ɗen. Pellet, Alla Laatike e dow mon Deenoowo.
Jonne wonduɓe ɓen jawle maɓɓe ɗen. Wata on waɗtitir soɓe ɗen ko laaɓi. Wata on ñaamu jawle maɓɓe ɗen [waɗton ɗum] e jawle maɓɓe ɗen. Pellet, ɗum laatike bakkaatu mawɗo.
Si on hulee roŋkugol nunɗude e wonduɓe ɓen, resee ko laaɓani on e rewɓe, ɗiɗo e tato e nayo. Si on hulii roŋkugol nunɗude, waɗee gooto maa ɓe jeyruɗon ñaame mon ; ko ɗum ɓuri ɓaɗtaade nde on tooñu.
Jonniree rewɓe ɓen teŋe maɓɓe ɗen dokkal. Si ɓe anniyanike on goɗɗum e ɗen [teŋe] e hoore laaɓal woŋkii, ñaamee ɗum, no newanii on ɓuuɓani on.
Wata on jonnitu ɗaye ɓen jawle mon ɗen ɗe Alla Waɗirani on dartorɓe. Ñamminee ɓe e majje, holtinon ɓe, wowlanon ɓe konngol moƴƴol.
Ndaarndee wonduɓe ɓen si ɓe yottike desal, si on so'ii e maɓɓe peewal, jonniteeɓe jawle maɓe ɗen, wata on ñaamir ɗe faŋtinngol e hawjugol ɗoo yo ɓe mawnude. On tawɗo ko o galo, yo o naŋto, on tawɗo ko o baaso, yo o ñaamir no moƴƴiri. Si on jonnitiiɓe jawle maɓɓe ɗen, seedinee e dow maɓɓe. Alla Yonii Hasboowo.
Hino woodani worɓe ɓen : geɓal immorde e kon ko neene e baaba acci e ɓadondiraaɓe ɓen, hino woodani kadi rewɓe ɓen : geɓal e kon ko neene e baaba acci e ɓadondiraaɓe ɓen ; ɗuuɗi famɗi e mun, ko geɓal farlaangal.
Si joomiraaɓe ɓadondiral en e wonduɓe ɓen e waasuɓe tawaama senndoore nden, okkoreeɓe e mun, wowlanon ɓe konngol moƴƴol.
Yo hulu ɓen, si tawno ko kamɓe accunoo ɓaawo maɓɓe geɗalɓe lo'uɓe, ɓe hulana ɓen, yo ɓe hulu Alla ɓe wowla konngol sawaaba=peewngol.
Pellet, ɓen ñaamirooɓe jawle yimɓe ɓen e hoore tooñee, pellet ko ɓe woni ñaamude kon ɓe waɗa e deedi maɓɓe, ko yiite, arma ɓe naata huɓɓunge.
Alla no Yamira on e fii ɓiɗɓe mon ɓen : hino woodani gorko yeru ngeɗu rewɓe ɗiɗo. Si ɓe laatike rewɓe ɓurɓe ɗiɗo, hino woodani ɓe tataɓe ɗiɗi e ko o acci. Si o laatike gooto, hino woodani mo feccere. Hino woodani neene e baaba makko gooto kala e maɓɓe jeegobal, immorde e ko o acci, si tawii himo mari ɓiɗɗo. Si o maraa ɓiɗɗo, mawɓe makko ɓen roni mo, hino woodani yumma makko tataɓal. Si tawii himo mari neene-gootooɓe, hino woodani yumma makko jeegaɓal. Ɓaawo siinugol wasiyee mo o wasiyii maa yoɓugol ñamaande nde o ñawlinoo. Baabiraaɓe mon ɓen e ɓiɗɓe mon ɓen, on anndaa ko hommbo e maɓɓe ɓuri ɓadoraade on nafa. Ɗum ko farilla immorde ka Alla. Pellet, Alla Laatike Annduɗo Ñeeñuɗo.
Hino woodani on feccere e ko rewɓe mon acci, si tawii ɓe maraa ɓiɗɗo. Si tawii hiɓe mari ɓiɗɗo, hino woodani on nayaɓal e kon ko ɓe aaci, ɓaawo siinugol wasiyee mo ɓe wasiyii maa yoɓugol ñamaande [maɓɓe]. Hino woodani rewɓe mon ɓen nayaɓal e kon ko accuɗon, si tawii ɓiɗɗo alanaa on. Si tawii hiɗon mari ɓiɗɗo, hino woodani ɓe jeetataɓal e kon ko accuɗon, ɓaawo siinugol wasiyee mo wasiyiɗon maa yoɓugol ñamaande [mon]. Si wonii gorko no ronee rona-jala maaɗum debbo, hara himo mari neene-gooto gorko maa debbo, hino woodani kala maɓɓe jeegaɓal. Si ɓe laatike ɓurɓe ɗum e ɗuuɗude, kamɓe ko hawtuɓe ka tataɓal, ɓaawo wasiyee wasiyaaɗo maa yoɓugol ñamaande nde wonaa lorraynde. Ɗum ko Wasiyee immorde ka Alla. Alla ko Annduɗo Muññiiɗo.
Ɗin ko Keeri Alla. Kala ɗoftiiɗo Alla e Nulaaɗo Makko on, o naaday mo Aljannaaji, canɗi no ila e ley majji : ko ɓe duumotooɓe ton. Ko ɗum woni malal mawngal.
Kala on yedduɗo Alla e Nulaaɗo Makko on, o jaggiti Keeri Makko ɗin, O Naaday mo yiite nge o luttata e muuɗum ; hino woodani mo lepte hoynooje.
Ɓen huuwooɓe paŋkare immorde e rewɓe mon ɓen, seedinee e maɓɓe nayo jeyaaɓe e mo'on. Si ɓe seedike, jogiteeɓe ka cuuɗi haa maayde nden hunna ɓe, maa Alla Waɗane ɓe laawol [yaltirngol].
Ɓen ɗiɗo huuwuɓe fijuɓe [paŋkare ɗen] e mo'on, lorree ɓen. Si ɓe tuubii ɓe moƴƴinii, ɗuurnoɗon e maɓɓe. Pellet, Alla Laatike Jaɓoowo tuubuubuyee Hinnotooɗo.
Anndee tuubuubuyee on ka Alla, ko wonannde ɓen gollirooɓe bone sabu majjere, refti ɓe tuuba ka ɓadii. Ɓen ɗon, Alla Jaɓanay ɓe tuubuubuyee. Alla Laatike Annduɗo Ñeeñuɗo.
Tuubuubuyee alanaa ɓen gollirooɓe bone haa tuma maayde nden arani gooto e maɓɓe o wi'a : "Min mi tuubii jooni", wanaa kadi ɓen maayooɓe hara kamɓe ko ɓe heeferaaɓe. Ɓen ɗon, Men Hebilanii ɓe lepte muusuɗe.
Ko onon yo gomɗimɓe, dakantaako on nde ronirton rewɓe ɓen doolugol, wata on laagu ɓe fii yo on heɓtu yoga e ko okkunoɗon ɓe, si wanaa hara ɓe waɗu paŋkare ɓannguɗo. Wonndiree e maɓɓe no moƴƴiri. Si on añii ɓe, hino jortaa nde añoton huunde, Alla Waɗa e mayre moƴƴere ɗuuɗunde.
Si on yiɗii waɗtitude debbo nokku debbo goo, hara hiɗon jonni goɗɗo e maɓɓe jawdi [heewundi], wata on jaɓitu e mayri hay e huunde. E on jaɓirayndi hoore bagamma e bakkaatu ɓannguɗo?
Ko honno ƴettirton ndi, gomɗii yoga e mon yottike e yoga, ɓe jogitike e mon ahadi tekkundi?
Wata on resu ɓen ɓe baabiraaɓe mon resi e suddiiɓe si wanaa ɗum ko feƴƴunoo. Pellet, ɗum laatinoke paŋkare e hutaare e bonnde laawol.
Harminanaama on : neeniraaɓe mon ɓen, e jiwɓe mon ɓen, e banndiraaɓe mon ɓen, e yaayiraaɓe mon ɓen, e neeniraaɓe mon ɓen ka dewol, e jiwɓe yumma gooto mon [gorko], e jiwɓe banndiraawo mon, e neeniraaɓe mon muynimɓe on, e banndiraaɓe mon ɓen ka muynan, e neeniraaɓe ɓeynguuli mon, e njutteeɓe mon wonɓe ka cuuɗi mon iwɓe e ɓeynguuli mon ɓe naatiduɗon e suudu ; si tawii non on naatidaali e maɓɓe suudu, bakkaatu fawaaki on [e resugol ɓen], e [rewɓe] daganiiɓe ɓiɗɓe mon ɓen iwɓe ka keeci, e nde mooɓindirton hakkunde neene-gootooɓe ɗiɗo, si wanaa ɗum ko yawtunoo. Pellet, Alla Laatike Haforoowo Hinnotooɗo.
E saŋiiɓe ɓen ka rewɓe, si wanaa ɓen ɓe jeyruɗon ka ñaame mon. Ɗum ko Farilla Alla e dow mooɗon. Daginanaama on ko woni ɓaawo ɓen ɗon, nde ɗaɓɓitorɓe jawle mon hara ko on saŋiiɓe wanaa on jinndooɓe. Kala mo dakmitorɗon e maɓɓe desal : jonniteeɓe teŋe maɓɓe ɗen. Ko farilla. Bakkaatu fawaaki e fii ko yarlondirɗon e mun ɓaawo farilla on. Pellet, Alla Laatike Annduɗo Ñeeñuɗo.
Kala e mooɗon mo hattaaaki feere resugol seŋiiɓe gomɗimɓe, ko [resugol] ɓen ɓe jeytirɗon ñaame mon, immorde e curbaaɓe mon gomɗimɓe. Alla no Anndai gomɗinal mon ngal. Yoga e mon ko e yoga Resireeɓe duŋayee yimɓe maɓɓe ɓen, jonniron ɓe teŋe maɓɓe ɗen no moƴƴiri. Saŋiiɓe hara wanaa jinndooɓe njaatoo. Si ɓe seaŋike ɓe addii paŋkare, no fawii ɓe feccere ko fawii saŋiiɓe rimɓe ɓen e lepte. Ɗum, ko fii on huluɗo e mo'on yanugol e jeeno. Ko nde muññotoɗon ɓuri moƴƴannde on. Alla Haforoowo Hinnotooɗo.
Allaahu On no Faandii Ɓannginanngol on O Fewna on e laawi ɓeya adinooɓe on, O Jaɓana on tuubuubuyee. Alla ko Annduɗo, Ñeeñuɗo.
Alla no Faala nde O Jaɓaŋta on tuubuubuyee, ɓen jokkuɓe mbeleeɗe faalaa nde ooñorton ooñannde mawnde.
Alla no Yiɗi Hayfinanta on, neɗɗaŋke tagaama ko o lo'uɗo.
Ko onon yo gomɗimɓe, wata on ñaamir jawle mon ɗen hakkunde mooɗon e mehre, si wanaa hara ko e njulaaku ngu welaɗon e muuɗum. Wata on waru pittaali mon ɗin. Pellet, Alla Laatike Hinnotooɗo on.
kala huuwuɗo ɗum e hoore ngaynu e tooñe, aray Men Naada mo yiite : ɗum laatike newaniiɗum Alla.
Si on woɗɗitike [bakkaatu] mawɗi ɗi haɗaɗon ɗin e mun, Men Heefanay on boneeji mon ɗin, Men Naadira e naatirgal teddungal.
Wata on yelo ko Alla Ɓurniri yoga e mon dow yoga. Hino woodani worɓe ɓen geɓal immorde e ko ɓe faggitii kon, hino woodani kadi rewbe begeɓal immorde e kon ko ɓe faggitii. Tororee Alla immorde e Ɓural Makko. Pellet, Alla Laatike Annduɗo kala huunde.
Wonannde kala Men Waɗanii ɗum ronooɓe [heftuɓe] e ɗum ko jibimɓe ɓen acci, e ɓadondiraaɓe ; e ɓen ɓe ahodunoɗon e mun : jonneeɓe geɓal maɓɓe ngal. Pellet, Alla Laatike ko O Seediiɗo e kala huunde.
Worɓe ɓen ko ñiiɓuɓe [e daŋkiitagol] rewɓe ɓen, sabu ko Alla Ɓurniri kon yoga maɓɓe e hoore yoga, e sabu kon ko wintii e jawle maɓɓe. [rewɓe] moƴƴuɓe ɓen, ko yaŋkiniiɓe reenotooɓe ka wirnii, sabu kon ko Alla Reenini ɓe.Ɓen [rewɓe] ɓe huloton dartagol(cuwtagol) mun : waajeeɓe, feronɓe ka ndaɗɗudiiji, piyonɓe. Si ɓe ɗoftike on, wata on aɓɓir e dow maɓɓe laawol ! Pellet, Alla Laatike Toowuɗo, Mawɗo.
Si on hulii lurral hakkunde maɓɓe, imminee ñaawoowo immorɗo ka yimɓe gorko on e ñaawoowo immorɗo ka yimɓe debbo on. Si ɓe faandike moƴƴinngol, Alla Hawrindinay hakkunde maɓɓe. Pellet, Alla Laatike Annduɗo, Humpitiiɗo.
Rewee Alla wata on kafidu e Makko hay huunde. Jibimɓe on ɓen moƴƴoɗon e maɓɓe, e joomiraaɓe ɓadondiral'en, e wonduɓe ɓen, e waasuɓe ɓen, e kawtaljo jom-ɓadondiral, e kawtal baŋŋe, e wonndiɗɗo baŋŋe, e ɓii laawol, e ɓen ɓe jeyruɗon ñaame mon. Pellet, Alla Yiɗaa kala on laatiiɗo ñaaƴoowo mantotooɗo :
Ɓen ɓe no wudda, ɓe yamira yimɓe ɓen nguddam, ɓe suuɗa kon ko Alla okki ɓe e Ɓural Makko. Men Maranii heeferɓe ɓen lepte hoynooje.
E ɓen ɓe no nafqira jawle mun ɗen ka yiinorgol yimɓe ɓen, ɓe gomɗiŋtaa Alla wanaa Ñalaande Sakkitiinde nden. Kala on mo seytaane wonani ɗum ciŋkotaaɗo : haray o bonii ciŋkodaaɗo!
E ko honɗum fawinoo ɓe si ɓe gomɗinno Alla e Ñalaande Sakkitiinde nden ɓe nafqi e kon ko Alla Arsike ɓe ? Alla Laatike Annduɗo ɓe.
Pellet, Alla Tooñirtaa yeru jarra-hun, si wonii ko moƴƴere, O Soway nde, O Okka immorde ka Mokko njoɓdi mawndi.
Ko honno si tawii Men Addoyii immorde e kala mofte seeditotooɗo, Men Adde e dow ɓee ɗoo ko a seeditotooɗo ?
Nden Ñalnde, heeferɓe ɓn e yedduɓe ɓen Nulaaɗo on yeloto hara nun ɓe fonndeteno e leydi ndin, ɓe suuɗataa Alla yeewtere !
Ko onon yo gimɗimɓe, wata on ɓaɗto julde den hara ko on siwruɓe haa anndon ko wowloton ; wanaa ka modduɗon e lonngal, si wanaa hara ko on taƴitooɓe laawol haa laɓɓinoɗon. Si on laatike nawnuɓe, maa hiɗon e hoore jahal, maa ɓaawo hoggo arii goɗɗo e mon(yaadon dow wuro), maa on soccondirii e rewɓe ɓen on heɓaali ndiyam, taamoree mbullaari(leydi) laaɓundi : mowlon geece mon ɗen e juuɗe mon ɗen. Pellet, Alla Laatike Haforoowo Yawtanoowo.
E a yi'aali faade e ɓen okkaaɓe geɓal e ɗefte ɗen, hiɓe sooda majjere nden, hiɓe faalaa nde majjoton laawol [foccondirngol] ngol ?
Ko Alla Ɓuri Anndude ayɓe mon ɓen. Alla yonii Giɗo, Alla yonii Ballo.
Hino e ɓeya alyahuudaaɓe waylooɓe konngol ngol e nokku maggol ɓe wi'a: "Men nanii men yeddii ; heɗo ko wanaa nannateeɗo, aynu men", ka hallugol ɗemɗe maɓɓe ɗen e yuwugol ka diina. Hara nun ɓe wi'ayno : "Men nanii men ɗoftike nanu ndaaraa", ko ɗum ɓuraynoo moƴƴannde ɓe, ɓura foccaade. Ko woni tun, Alla Huɗirii ɓe geddi maɓɓe ɗin, ɓe gomɗiŋtaa si wanaa seeɗaa.
Ko onon yo ɓeya okkanooɓe Defte, gomɗinee nden nde Men Jippini googinnde ɗen wonɗe ka mon, ado Men Mehude geece [mon ɗen] Men Ruttiraɗe ɓabbe majje, maa Men Huɗira ɓe wano Men Huɗirnoo non yimɓe asewe ɓen. Fiyaake Alla on Laatke Laatiŋteeɗum.
Pellet, Alla Yawtantaa kafidoowo Mo e goɗɗum, Himo Yawtana ko jaasi ɗum wonannde on Mo O Muuyi. Kala on kafiduɗo Alla e goɗɗum, gomɗii o fepandiima bakkaatu mawɗo.
E a yi'aali ɓen ɓe no laɓɓina pittaali maɓɓe ? Ko woni, Ko Alla Laɓɓiŋta on Mo O Muuyi, ɓe tooñoytaake yeru gurun tamaro.
Ndaarii ko hol no ɓe woni fefindoraade e Alla fenaade ! Ɗum ɗon yonii bakkaatu feeñuɗo.
E a yi'aali faade e ɓen okkanooɓe geɓal ka Deftere, hiɓe gomɗina ndaaro e bewinayɗi ɗin, hiɓe wi'ana ɓen heeferɓe : "Ko ɓee ɗoo ɓuri feewude laawol e dii ɓeya gomɗime ? !".
Ko ɓen woni ɓe Alla Huɗi ɓen, kala mo Alla Huɗi, a heɓaŋtaa mo ballo.
Kaa woodamɓe geɓal immorde e laamu ? Ountuma, ɓe okkataano yimɓe ɓen yeru hufol tamaro.
Kaa ɓe añay yimɓe ɓen e ko Alla Okki ɓe kon e Ɓural Makko ? Gomɗii Men Okkii ɓeynguure Ibraahiima nden Deftere e Faltaare, Men Okki ɓe Laamu Mawngu.
Hino e maɓɓe on gomɗinɗo nde, no e maɓɓe kadi on faddiiɗo nde. Jahannama yonii huɓɓaynge.
Pellet, ɓen yedduɓe Aayeeje Amen ɗen, aray Men Naada ɓe yiite : tuma kala guri maɓɓe ɗin ɓenndi, Men Waɗtitana ɓe guri goo fii no ɓe meeɗira lepte ɗen. Pellet, Alla Laatike Fooluɗo, Ñeeñuɗo.
Ɓen gomɗimɓe ɓe golli golle moƴƴe, aray Men Naada ɓe Aljannaaji ɗi no ila e ley majji canɗi, ko ɓe duumotooɓe ndeer ton poomaa hino woodani ɓe ton rewɓe laɓɓinaaɓe Men Naada ɓe ɗowdi duumiindi.
Pellet, Alla no Yamira on tottoton koolaaje ɗen faade e yimɓe majje ɓen, e si on ñaaway hakkunde yimɓe ɓen nde ñaawirton nunɗal. Pellet, ko Alla Waajorta on kon labaama. Pellet, Alla Laatike Nanoowo, Yi'oowo.
Ko onon yo gomɗimɓe, ɗoftee Alla ɗoftoɗon Nulaaɗo on e joomiraaɓe yamiroore ɓen e mooɗon. Si on pooɗondirii e huunde, ruttee nde ka Alla e ka Nulaaɗo on, si on laatike gomɗimɓe Alla e Ñalaande Sakkitiinde nden. Ko ɗum ɓuri moƴƴude ɓuri labeede battane.
E a yi'aali ɓen ɓe no aaƴoo wonnde kamɓe ɓe gomɗinii kon ko Jippinaa e maaɗa e kon ko Jippinaa ado maaɗa? Hiɓe faalaa nde ɓe ñaawinoytoo ka bewinayɗi ɗin, gomɗii le ɓe yamiraama nde ɓe yeddata ɗi. Seytaane non hino faalaa majjinnde ɓe majjere woɗɗunde.
Si ɓe wi'anaama : "Aree faade e kon ko Alla Jippini e faade e Nulaaɗo on", a yi'ay naafiqi en no faddoo e maaɗa faddagol.
Ko honno [wonirta] si tawii musiiba heɓirii ɓe sabu ko ɓe ardiniri juuɗe maɓɓe, refti ɓe ara e maaɗa hiɓe woondira Alla : "Men faandaaki si wanaa moƴƴinngol e hawrinndinal?!".
Ko ɓen woni ɓe Alla Anndi ko woni ndeer ɓerɗe maɓɓe, ɗuurno gaay maɓɓe, waajoɗaa ɓe, wowolanna ɓe konngol yottotongol ka pittaali maɓɓe.
Men Nuliraali Nulaaɗo [woo] si wanaa fii yo o ɗofte e Duŋayee Alla. Hara nun tuma ɓe tooñunoo pittaali maɓɓe ɗin, ɓe aruno ma ɓe insinii e Alla, Nulaaɗo on insinanii ɓe, ɓe tawayno Alla ko Jaɓoowo tuubuubuyee, jumotoodo.
Hey, Mi Woondirii Joomi maaɗa, ɓe gomɗiŋtaa haa ɓe ñaawinora maa huunde ko yani hakkunde maɓɓe, refti ɓe heɓataa ɓitteende ka pittaali maɓɓe e kon ko ñaawuɗaa, ɓe jebbiloo jebbilagol.
Hara nun Men Farluno e maɓɓe wonnde : "Waree pittaali mon ɗin", maa "yalton e galleeji mon", ɓe waɗataano ɗum si wanaa seeɗaaɓe e maɓɓe. Sinno kamɓe ɓe huuwuno kon ko ɓe waajoranoo, ɗum laatotono moƴƴere wonannde ɓe, ɓura tiiɗude kadi tabital :
nden tuma, Men Okkayno ɓe immorde ka Amen, njoɓdi mawndi,
Men Fewnayno ɓe laawol focciingol.
Kala ɗoftiiɗo Alla e Nulaaɗo on : ɓen ɗon wonndoyay e ɓen ɓe Alla Neemini immorde e Annabaaɓe, e goonguɓe, e sahiddinnooɓe, e moƴƴube. Ɓen ɗon moƴƴii wonndiiɓe !
Ngal ɗon Ɓural ko immorde ka Alla, Alla Yonii Annduɗo !
Ko onon yo gomɗimɓe, jogitee reŋtorɗi mon ɗin, runnjon ko on sertuɓe maa runnjon on rentuɓe.
Hino e mo'on on nennotooɗo, si musiiba heɓii on, o wi'a : "Gomɗii Alla Neeminii e am, nde tawnoo mi laatodanooki e maɓɓe ceediiɗo ! ".
Si tawii heɓii on Ɓural immorde ka Alla, ma o wi'a wa si tawii meeɗaali laataade hakkunde mon giggol : "Ee jalla am si mi tawdano e maɓɓe ! Mi malee malal mawngal !".
Yo haɓide fii laawol Alla ngol, ɓen ɓe no sooditira guurdam aduna ɗam laakara on ! Kala on haɓidaaɗo fii laawol Alla ngol o waraa maa o fooli, arma Men Okka mo njoɓdi mawndi.
E ko heɓi on, on haɓidetaake fii laawol Alla ngol ? e Lo'inaaɓe ɓen ka worɓe, e ka rewɓe, e ka fayɓe, ɓen ɓe no wi'a: "Joomi amen, Yaltin men e ndee saare nde yimɓe mun tooñi, Waɗanaa men immorde ka Maaɗa giɗo, Waɗanaa Men immorde ka Maaɗa ballo".
Ɓen gomɗimɓe hino haɓidee fii laawol Alla ngol, ɓeya heeferɓe hino haɓidee e laawol ɓewnayɗi ɗin. Haɓee weldiiɓe seytaane ɓen : pellet, pewje seytaane ɗen laatike lo'uɗe.
E a yi'aali ɓen wi'ananooɓe : "Suree juuɗe mon ɗen, ñimnon julde, jonnon asakal". Tuma hare nden farlanoo e maɓɓe, e jaka fedde goo e maɓɓe hino hulira yimɓe ɓen wano Alla hulirtee, maa ko ɓuri tiiɗude e kulol, ɓe wi'i: "Joomi amen, ko honɗum Farlaɗaa e dow amen hare ? Ko haɗnoo Nennitanaa men ɗum haa e lajal ɓadiingal ?" Maaku : "Dakamme aduna on ko seeɗa, ko laakara on ɓuri moƴƴannde on hulɗo [Alla], on tooñetaake yeru hufol tamara
Nokku woo ka laatiɗon maayde nden hewtitoto on, hay si on laatike e nder tataaji mahaaɗi. Si moƴƴere heɓii ɓe, ɓe wi'a: "Ɗum ɗoo ko immorde ka Alla" Si bone heɓii ɓe, ɓe wi'a :"Ɗum ɗoo ko immorde e maaɗa !" Maaku: "Kala majji ko immorde ka Alla". E ko nanngi ɓee yimɓe ɓe ɓattitaako faamude yeewtere?!
Huunde woo ko heɓu maa e moƴƴere ko immorde ka Alla, huunde woo ko heɓu maa e bone ko immorde e woŋkii maa kin. Men Nulii ma wonannde yimɓe ɓen Nulaaɗo. Alla Yonii Seede.
Mo ɗoftike Nulaaɗo on gomɗii o ɗoftike Alla. Mo huccitii, Men Nulaali ma e dow maɓɓe reenoowo.
Hiɓe wi'a: "Ɗoftaare!", si ɓe yaltii ka maaɗa, fedde goo e maɓɓe waaliday [e miijo goo] ko woori kon ko maakuɗaa. Alla no Winnda kon ko waalidata e mun. Ɗuurno ɓe fawoɗaa e Alla. Alla Yonii Hoolorɗo.
E ɓee taskitortaa Qur'aana on ? Sinno nde iwru-nde ko wanaa ka Alla, ɓe tawayno e mayre lurre ɗuuɗuɗe.
Si arii ɓe e fiyaake immorde e hoolaare, maa kulol, ɓe lollina ɗum. Sinno ɓe ruttuno ɗum e Nulaaɗo on e ɓen fewjooɓe fii maɓɓe, ɓen ɓullitayɓe e maɓɓe anndayno ɗum. Si wanaano Ɓural Alla ngal e dow mooɗon e Yurmeende Makko nden, on jokkayno seytaane si wanaa seeɗaaɓe.
Haɓu fii laawol Alla ngol, a fawaaka si wanaa hoore-maa. Rerɗin gomɗimɓe ɓen, arma Alla nde Surata doole heeferɓe ɓen. Ko Alla ɓuri Saɗtude doole, ko Kaŋko ɓuri Saɗtude muusnugol.
Kala on tefuɗo tefoore labaande wonay mo geɓal e mayre, kala kadi on tefuɗo tefoore bonnde wonany mo e mayre geɓal. Alla Laatike Hattanɗo kala huunde.
Si on hiwroraama hiwraango, hiwritoree ko ɓuri ngon ɗon maa rutton ngo. Pellet, Alla Laatike e dow kala huunde ko O Hasboowo.
Alla, reweteeɗo alaa si wanaa Kaŋko, ma O Mooɓitoy on Ñalnde Darngal, sikke alaa e Mayre. E ko hombo ɓuri goongude Alla yeewtere ?
Ko waɗi on e fii ɓee naafiqiiɓe feddeeji ɗiɗi ?! Ko Alla woni Ugginɗo ɓe sabu ko ɓe faggitii. E on faala fewnude on mo Alla Majjini ? Kala on mo Alla Majjini, a heɓantaa mo laawol.
Hiɓe yeloo sinno on yeddayno wano ɓe yeddiri non, laatoɗon fotooɓe. Wata on jogito e maɓɓe weldiiɓe haa ɓe fera e laawol Alla ngol. Si ɓe huccitii, nanngee ɓe waron ɓe nokku kala ka tawɗon ɓe.Wata on jogito e maɓɓe weldiɗɗo wanaa ballo.
Si wanaa ɓen ɓe hino jokkoo faade e yimɓe ɓe ahadi woni hakkunde mon e maɓɓe, maaɗun ɓe arii on ɓerɗe maɓɓe ɗen no ɓiɗtanii haɓugol on, maa haɓugol yimɓe ɓen. Si Alla Haajuno, O Wurtayno ɓe e dow mooɗon, ɓe haɓa on. Si ɓe pottitike on, ɓe haɓaali on, ɓe werlike kisal e mon, haray Alla Waɗanaali on e dow maɓɓe laawol.
Arma tawon woɗɓe goo faandiiɓe nde ɓe holnora on ɓe holnora yimɓe maɓɓe ɓen. Tuma kala nde ɓe ruttitaa e geddi ɗin,ɓe suƴƴitee e nder majji. Si ɓe pottitaaki on, ɓe werloo kisal e mon, ɓe suri juuɗe maɓɓe ɗen, nanngee ɓe waron ɓe nokku kala ka tawɗon ɓe. Ko ɓen ɗon mooɗon, [woni ke Men] Waɗani on e maɓɓe hujja ɓannguɗo.
Haananaa gomɗinɗo nde o warata gomɗinɗo si wanaa [hara ko] faljere. On warɗo gomɗinɗo, yo rinɗin daande gomɗinnde e diya jonneteeɗo yimɓe makko ɓen : si wanaa hara ɓen sakkii. Si wonii ko jeyaaɗo e yimɓe ayɓe mon, hara kaŋko ko o gomɗinɗo, ko rinɗingol daande gomɗinnde. Si wonii ko jeyaaɗo e yimɓe ɓe ahadi woni hakkunde mon e maɓɓe, ko diya jonneteeɗo yimɓe makko ɓen, e rinɗingol daande gomɗinnde. On mo hebaali ko : hoorugol lebbi ɗiɗi jokkondirɗi tuubuubuyee immorde ka Alla. Alla Laatike Annduɗo, Ñeeñuɗo.
Kala warɗo gomɗinɗo e hoore tewagol, njoɓdi makko ndin ko Jahannama, luttoowo e nder magge ; Alla Tikkanii mo, O Huɗii mo, O Hebilanii mo lepte mawɗe.
Ko onon yo gomɗimɓe, si on yahii e laawol Alla, ɓannginee [tefon] wata on wi'an on werliiɗo e mon kisal : "Wanaa a gomɗinɗo", hiɗon ɗaɓɓa jawdi nguurdam aduna, ko ka Alla konhoyri ɗuuɗundi woni. Ko wano non laatornoɗon ko adii, Alla Neemini e mon. Ɓannginee. Pellet, Alla Laatike Humpitiiɗo ko golloton.
Gomɗimɓe jooɗiiɓe ɓen, hara wanaa joomiraaɓe lorra ɓen, fotataa e ɓen tiiɗnortooɓe e laawol Alla ngol jawle maɓɓe ɗen e woŋkiiji maɓe ɗin. Alla Ɓurnirii tiiɗnorɓe jawle mun ɗen e woŋkiiji mun ɗin, e dow jooɓiiɓe ɓen, darja. Ɓe fow maɓɓe Alla Fodii ɓe moƴƴere, Alla Ɓurnirii tiiɗnotooɓe ɓen e dow jooɗiiɓe ɓen njoɓdi mawndi.
Darjaaji immorde ka Makko, e haforanal, e Hinnayee. Alla Laatike Hafroowo, Hinnotooɗo.
Pellet, ɓen ɓe Malaa'ika en no warata, hara ko ɓe tooñuɓe pittaali maɓɓe ɗin, ɓe wi'a : "Ko e honɗum wonunoɗon ?!". Ɓe wi'a : "Men laatinoke lo'inanooɓe ka leydi". Ɓe wi'a : "Leydi Alla ndin laatanooki yaajundi hanno feron e mayri ?". Ɓen ɗon, werde maɓɓe nden ko Jahannama, nge bonii ruttorde !
Si wanaa ɓen lo'inaaɓe immorde ka worɓe, e ka rewɓe, e ka sukaaɓe ɓe hattanaa yahdu, ɓe feewataa e laawol.
Ɓen ɗon, arma Alla Yaafanoo ɓe. Alla Laatike Yaafotooɗo, Haforoowo.
Kala feruɗo e laawol Alla ngol o taway ka leydi yolɗere ɗuuɗunde e yaajeende. Kala yaltuɗo e suudu mu'un ko o feruɗo faade e Alla e Nulaaɗo Makko on, hooti maayde nden hewtitii mo, gomɗii njoɓdi makko ndin tabitii ka Alla. Alla Laatike Haforoowo, Hinnotooɗo.
Si on jinndii ka leydi, haray bakkaatu fawaaki on nde ustoton julde nden, si on hulii nde yedduɓe ɓen fitiŋta on. Pellet, heeferɓe ɓen laatanike on ayɓe feeñuɓe.
Si a tawdaama e maɓɓe a darnanii ɓe julde, yo fedde goo e maɓɓe darodo e maaɗa yo ɓe jogito jogaaji maɓɓe ɗin ; si ɓe sujjii, yo ɓe wonu ɓaawo mon, yo fedde ndeya nde juulaali aru, yo ɓe juulidu e maaɗa yo ɓe jogito reetorɗi maɓɓe ɗin e jogaaji maɓɓe ɗin. Yedduɓe ɓen yelinoke sinno on welsindotono gaay e jogaaji mon ɗin e doŋle mon ɗen, ɓe ooñoo e mooɗon ooñannde wootere. Bakkaatu fawaaki on si ɗon wonndi e lorra immorde e toɓo, maa on laatike nawnuɓe nde walliŋton jogaaji mon ɗin. Jogitee reŋtorɗi mon ɗin. Pellet, Alla Hebilanii heeferɓe ɓen lepte hoynooje.
Si on gaynii julde nden, jaŋtoree Alla e darnnde, e jonnde e ka hoore becce mon. Si on deeƴii, ñiɓnee julde nden. Pellet, julde nden laatike e gomɗimɓe ɓen farill heeƴaa [waqiŋtinaa].
Wata on lo*u e nder ɗaɓɓitugol yimɓe ɓen. Si on laatike hiɗon naawee, kamɓe kadi hiɓe naawiree wano naawirteɗon, hiɗon jortii immorde e Alla ko ɓe jortaaki. Pellet, Alla Laatike Annduɗo, Ñeeñuɗo.
Menen Men Jippinirii Deftere nden e maaɗaa e hoore goonga fii yo a ñaawir hakkunde yimɓe ɓen kon ko Alla Hollu maa. Wata on wonan janfotooɓe ɓen wennjanoowo.
Insino e Alla. Pellet, Alla Laatike Haforoowo, Hinnotooɗo.
Wata a wennjondire fii ɓen janfotooɓe pittaali mun. Pellet, Alla Yiɗaa on janfotooɗo, bakkondinɗo :
Hiɓe suuɗoo yimɓe ɓen ɓe suuɗotaako Alla, Himo Wonndi e maɓɓe tuma ɓe waalaynoo fewjude kon ko O Welaaka e konngol. Alla Laatike Huɓindiiɗo kon ko ɓe gollata.
Hey mon yo ɓe'e on wennjii fii maɓɓe e ɗam nguurdam aduna, e ko hommbo wennjoyta Alla fii maɓɓe Ñalnde Darngal, kaa ko hommbo laatanoytooɓe fawtiiɗo?!
Kala on golluɗo bone maa o tooñi hoore makko, hooti o insinii e Alla, o taway Alla ko Haforoowo, Hinnotooɗo.
Kala kadi faggitiiɗo bakkaatu, pellet, ko e hoore makko o woni faggitaade ɗum. Alla Laatike Annduɗo, Ñeeñuɗo.
Kala faggitiiɗo goopol maa bakkaatu hooti o bugii ɗum e hoore daɗndiiɗo, gomɗii o ronnditike fenaande e bakkaatu ɓannguɗo.
Si wanaano Ɓural Alla ngal e dow maaɗa e Yurmeende Makko nden, fedde goo e maɓɓe himmirayno majjinngol ma, ɓe alaa e majjinnde si wanaa pittaali maɓɓe ɗin, ɓe lorrirtaama hay e huunde. Alla Jippinii e maaɗa Deftere nden e Ñeeñal ngal, O Anndinii ma huunde nden a anndaano. Ɓural Alla ngal e dow maaɗa laatike mawnungal.
Moƴƴere alaa e ko heewi e yeewtere maɓɓe nden, si wanaa on yamirɗo sadaka, maa moƴƴere maa moƴƴiŋtingol hakkunde yimɓe ɓen. Kala waɗirɗo ɗum ɗaɓɓugol welayee Alla, arma Men Okka mo njoɓdi mawndi.
Kala on lunndiiɗo Nulaaɗo on ɓaawo nde paawal ngal ɓanngani mo, o jokki ko wanaa laawol gomɗimɓe ɓen, Men Hucciŋtinay mo e kon ko o hucciti, Men Naadoya mo Jahannanma, nge bonii ruttorde !
Pellet, Alla Yawtantaa kafidugol Mo e goɗɗum, Himo Yawtana ko jaasi ɗum wonannde on Mo O Muuyi. Kala on kafiduɗo Alla e goɗɗum, gomɗii o majjii majjere woɗɗiinde.
Ɓe alaa e rewude ko woori Alla, si wanaa [sanamuuji] rewɗinaaɗi, ɓe alaa e rewude si wanaa seytaane sanndalɗiinɗo.
Alla Huɗii ndu, ndu wi'i : "Ma mi jogitoyo e jeyaaɓe maa ɓen geɓal farlaangal,
ma mi majjinoyɓe, ma mi yelinoyɓe, ma mi yamiroyɓe, ma ɓe taƴu noppi neemoraaɗi ɗin, ma mi yamirɓe, ma ɓe waylu tagu Alla ngun !". Kala jogitiiɗo seytaane giɗo ko woori Alla, gomɗii o hayrii hayrere ɓanngunde.
Himo foda ɓe himo yelina ɓe, seytaane fodaali ɓe si wanaa hodo.
Ɓen ɗon wemoolorde maɓɓe nden ko Jahannama, ɓe heɓirtaa nge daɗirde.
Ɓen gomɗimɓe ɓe golli golle moƴƴe, aray Men Naada ɓe Aljannaaji ɗi no ila e ley majji canɗi : ko ɓe duumotooɓe nder ton poomaa. Fodoore Alla nde ko goonga. Ko hommbo ɓuri Alla goongude konngol ?
Wonaali ko yelaaji mon ɗin wanaa yelaaji jomɓe Defte ɓen. Kala golluɗo bone o yoɓete ɗum, o heɓanoytaake ko woori Alla giɗo wanaa ballo.
Kala golluɗo immorde e moƴƴi ɗin, fota ko gorko maa ko debbo, hara ko o gomɗinɗo, ɓen ɗon naatay Aljanna ɓe tooñetaake yeru gurun [tamaro].
Alaa ɓurɗo moƴƴude diina haa hewti on jebbilɗo yeeso mun ngon Alla, hara ko o moƴƴinɗo, o rewi laawol Ibraahiima ruuɗiiɗo. Alla Jogitike Ibraahiima giɗo.
Ko Alla Woodani kala ko woni ka kammuuli e ka leydi. Alla Laatike Huɓindiiɗo kala huunde.
Hiɓe lamdo maa fii rewɓe ɓen, maaku : "Alla no saggitude on fii ɓen [rewɓe], e kon ko jaŋngetee e dow mooɗon ka Deftere fii ɓen rewɓe wonduɓe, ɓen ɓe on jonnataa kon ko ɓe farlanaaa, hiɗon rerɗa fii resugol ɓe, e ɓen lo'inaaɓe immorde ka fayɓe, e nde daraŋtoɗon wonduɓe ɓen nunɗal. Kala ko huuwoton e moƴƴere, pellet, Alla Laatike Annduɗo ɗum.
Si wonii debbo hulirii moodi makko suwtaade suwtaade maa ɗuurnaare, bakkaatu fawaaki ɓe nde ɓe moƴƴiŋtinirta hakkunde maɓɓe sulhu.Ko sulhu on ɓuri moƴƴude, pittaali ɗin tawdaama ndeereraaku.Si on moƴƴinii on gomɗii, pellet Alla Laatike Humpitiiɗo ko golloton.
On waawataa nunɗude hakkunde rewɓe ɓen hay si on rerɗii. Wata tun on ooño kala ooñannde, accon mo wa yowaaɗo. Si on moƴƴinii on gomɗii, pellet, Alla Laatike Haforoowo Hinnotooɗo.
Si ɓe sertii, Alla Alɗiniroyay kala maɓɓe immorde e Yaajeende Makko nden. Alla Laatike Yaajuɗo [ɓural], Ñeeɗuɗo.
Ko Alla Woodani kala ko woni ka kammuuli kon e ka leydi. Gomɗii Men Ahodinoke e ɓeya okkaaɓe Defte ado mon, e onon : "Hulee Alla !". Si on yeddii, pellet, ko Alla Woodani kala ko woni ka kammuuli e ka leydi. Alla Laatike Galo, Yettiniiɗo.
Ko Alla Woodani kala ko woni ka kammuuli e ka leydi. Alla Yonii Fawtiiɗo.
Si O Muuyii, O Naɓay on, onon yo yimɓe, O Adda woɗɓe goo. Alla Laatike Hattanɗo e dow ɗum.
Kala tawɗo no faandii mbarjaari aduna, ko ka Alla mbarjaari aduna e laakara woni. Alla Laatike Nanoowo, Yi'oowo.
Ko onon yo gomɗimɓe, ñiiɓuɓe e nunɗal seedan- ɓe Alla, hay si ko e dow pittaali mon, maa jinnaaɓe mon ɓen maa ɓadondiraaɓe ɓen. Si wonii ko o galo maaɗum baaso, ko Alla Ɓuri Haanndude e maɓɓe. Wata on jokku mbeleeɗe, nde nunɗoton. Si on waylii maa on ɗuurnike, pellet, Alla Laatike Humpitiiɗo ko golloton.
Ko onon yo gomɗimɓe, gomɗinee Alla e Nulaaɗo Makko on, e Deftere nde O Jippini e Nulaaɗo Makko on, e ɗen Defte ɗe O Jippini ko adii. Kala yedduɗo Alla, e Malaa'ikaaɓe Makko ɓen, e Defte Makko ɗen, e Nulaaɓe Makko ɓen e Ñalaande Sakkitiinde nden, gomɗii o majjii majjere woɗɗunde.
Pellet, ɓen gomɗimɓe, hooti ɓe yeddi, hooti ɓe gomɗini, hooti ɓe yeddi, hooti ɓe ɓeydorii keeferaaku, Alla Laatoraali Yawtanoowo ɓe wanaa O Fewnoowo ɓe e laawol.
Wewlinir naafiqiiɓe ɓen, wonnde no woodani lepte muusuɗe.
Ɓen ɓe no jogitoo heeferɓe ɓen yiɗɓe ko wanaa gomɗimɓe ɓen, e ɓe ɗaɓɓay e juuɗe maɓɓe teddungal ? Pellet, teddungal ngal fow ko Alla Heeranii.
Gomɗii O Jippinii e mon ka nder Deftere Si on nanii Aayeeje Alla ɗen no yeddee ɗe jalikitee, wata on jooɗodu e maɓɓe haa ɓe jumpana yewtere goo ko woori nden ɗon, si on waɗii ɗum on fotii e maɓɓe". Pellet, Alla ko Mooɓoyoowo naafiqiiɓe ɓen e heeferɓe ɓen ka Jahannama ɓe denndaangal.
Ɓen habbitantooɓe on, si uddital laatanike on immorde ka Alla, ɓe wi'a : "E, men wonndaano e mo'on ?", Si geɓal laatanike heeferaaɓe ɓen, ɓe wi'a : "E men foolinaano e mooɗon men haɗi on immorde e gomɗimɓe ɓen ?" Alla ko Ñaawoowo hakkunde mon Ñalnde Darngal, Alla Waɗaŋtaa heeferɓe ɓen laawol e hoore gomɗimɓe ɓen.
Pellet, naafiqiiɓe ɓen hino janfaade Alla, Kanko kadi ko O Yoɓoowo ɓe. Si ɓe immanike julde nden, ɓe immoto ko ɓe aamuɓe, hiɓe yiinoo e yimɓe ɓen, ɓe jantotaako Alla si wanaa seeɗa.
Hiɓe naɓa artira hakkunde ɗum, ɓe alaa e ɓee ɗoo ɓe alaa e ɓee ɗaa. Kala on mo Alla Majjini, a heɓantaa mo laawol.
Ko onon yo gomɗimɓe, wata on jogitor heeferɓe ɓen weldiiɓe ko wanaa gomɗimɓe ɓen. E on faala nde waɗanton Alla e dow mooɗon hujja ɓannguɗo .
Pellet, naafiqiiɓe ɓen no ka ndenka yiite, a heɓantaa ɓe ballo !
Si wanaa ɓen tuubuɓe, ɓe moƴƴini, ɓe jogitii [diina] Alla ɓe laɓɓini diina maɓɓe kan : ɓen ɗon wonndii e gomɗimɓe ɓen. Arma Alla Yeɗa gomɗimɓe ɓen njoɓdi mawndi.
Ko honɗum Alla Waɗata e leptugol on, si on yettii [Mo] on gomɗinii [Mo] ? Alla Laatike Jaarnoowo Annduɗo.
Alla Yiɗaa ko feeñi kon e bone immorde e kongol, si wanaa on tooñaaɗo. Alla Laatike Nanoowo Annduɗo.
Si on feññinii moƴƴere, maa on suuɗii nde maa on yaafike gaay e bone, pellet, Alla Laatike Yaafotooɗo Hattanɗo.
Pellet, ɓen wonɓe yeddude Alla e Nulaaɓe Makko ɓen, hiɓe faandii nde ɓe senndindirta hakkunde Alla e Nulaaɓe Makko ɓen, hiɓe wi'a :"Meɗen gomɗina yoga men yedda yoga", hiɓe faala jogitaade hakkunde ɗum ɗon laawol.
Ɓen ɗon ko kamɓe woni yedduɓe ɓen tigiri. Men Hebilanii heeferɓe ɓen lepte hoynooje.
Ɓen gomɗimɓe Alla e Nulaaɓe Makko ɓen, ɓe sen- ndindiraali hakkunde gooto e maɓɓe, ɓen ɗon, arma O Yeɗa ɓe njoɓdi maɓɓe ndin. Alla Laatike Yaafotooɗo Hinnotooɗo.
Yimɓe Defte ɓen no lamndo maa nde jippintaa e dow maɓɓe Deftere immorde e ka kammu ! Gomɗii ɓe lamndinoke Muusaa ko ɓuri ɗum mawnude : ɓe wi'i : "Hollu Men Alla kene pettan ". Haacaango ngon nanngiri ɓe sabu tooñe maɓɓe ɗen. Refti ɓe jogitii ngaari ndin ɓaawo nde ko ari ɓe e ɓanngan- nduyeeji. Men Yaafii gaay e ɗum Men Okki Muusaa hujja ɓannguɗo.
Men Ɓamtiri dow maɓɓe Tuur fello ngon sabu ahadi maɓɓe ndin, Men Wi'ani ɓe :"Naatiree ka damal ko on naayiiɓe", Men wi'ani ɓe : "Wata on jaggitu e asewe on", Men Nanngi e maɓɓe ahadi tekkundi.
Ko sabu firtugol ɓe ahadi maɓɓe ndin, e yeddugol ɓe Aayeeje Alla ɗen, e warugol ɓe Annabaaɓe ɓen ko aldaa e goonga e wi'gol ɓe :"Ɓerɗe amen ɗen no sokii". Si ko woni, Alla Notii e majje sabu keefe-raaku maɓɓe ngun -ɓe gomɗintaa si wanaa seeɗa
e sabu keeferaaku maɓɓe ngun, e konngol maɓɓe ngol dow Maryama fenaande mawnde
e wi'ugol ɓe : "Menen men warii Iisaa Meme-sella, ɓiɗɗo Maryama, Nulaaɗo Alla on". Ɓe waraali mo, ɓe fetaali mo, ko woni, o nanndinana ɓe. Pellet ɓen ɓen luutondirɓe fii makko :ɓe wonii e sikkitaare fii makko. Alanaa ɓe e fii ɗum anndal, si wanaa jokku- gol sikke, ɓe waraano mo e taƴoral(yananeede).
Ko woni, Alla Ɓamtu mo faade ka Makko. Alla Laatike Fooluɗo, Ñeeñuɗo.
Alaa hay gooto e yimɓe Defte ɓen, si wanaa o gomɗinay mo ado maayde makko nden. Ñalnde Dargal o laatoto seeditotooɗo e hoore maɓɓe.
Ko sabu tooñe immorde e ɓen Alyahuudaaɓe, Men Harmiannooɓe laaɓuɗi ɗi ɓe daginanoo e sabu sakkagol(faddagol) laawol Alla ngol ko ɗuuɗi.
e jaɓugol ɓe ngol ribaa, gomɗii ɓe haɗaama e ɗum, e ñaamugol jawle yimɓe ɓen e hoore meere. Men Hebilanii heeferɓe ɓen e maɓɓe lepte muusuɗe.
Kono tutiiɓe ɓen e ganndal e maɓɓe e gomɗimɓe ɓen, hiɓe gomɗini ko Jippinaa ko e maaɗa e kon ko Jippinaa ado maaɗa. E ñiiɓnooɓe julde ɓen, e tottooɓe asakal ɓen, e gomɗimɓe Alla e Ñalaande Sakkitiinde nden, ɓen ɗon, arma Men Okka ɓe njoɓdi mawndi.
Menen Men Wahyinii e maaɗa wano Men Wahyiniri e Nuuhu e Annabaaɓe ɓen ɓaawo makko. Men Wahyini faade e Ibraahiima, e Ismaa'iila, e Ishaaqa, e Yaaquuba, Taaniraaɓe ɓen, e Iisaa, e Ayyuuba, e Yuunusa, e Haaruuna, e Sulaymaana. Men Okki Daawuuda Jabuura.
E Nulaaɓe ɓe Men Fillani maa fii mun ko adii e Nulaaɓe ɓe Men fillanaaki ma fii mun. Alla Yewtidii e Muusaa Yewtude.
Nulaaɓe wewlinooɓe e jertinooɓe fii wata hujja wonan yimɓe ɓen e hoore Alla ɓaawo Nulaaɓe ɓen. Alla Laatike Fooluɗo, Ñeeñuɗo.
Kono Alla no Seedii kon ko O Jippini e maaɗa, O Jippinirii ɗum Anndal Makko, Malaa'ikaaɓe ɓen no seeditoo. Alla Yonii Seedee.
Pellet, ɓen yedduɓe, ɓe faddii gaay e laawol Alla ngol, gomɗii ɓe majjii majjere woɗɗunde.
Pellet, ɓen yedduɓe ɓe tooñi, Alla Laatataaka yaafatooɗo ɓe, wanaa nde O Fewnata ɓe laawol.
Si wanaa laawol Jahannama ngol, ko luttooɓe nder magge poomaa. Ɗum laatike newiiɗum e dow Alla.
Ko onon yo yimɓe ! Gomɗii Nulaaɗo on ardirii e mon goonga immorde e Joomi mon, gomɗinee ko moƴƴere mon. Si on yeddii, pellet, ko Alla Woodani kala ko woni kammuuli e ka leydi. Alla Laatike Annduɗo, Ñeeñuɗo.
Ko onon yo yimɓe Defte, wata on ɓurtin ka diina mon, wata on wowlu e hoore Alla si wanaa goonga. Pellet, Mema-sella Iisaa ɓiɗɗo Maryama on, ko Nulaaɗo Alla e Daalol Makko ngol O Werlii e Maryama e ruuhu immorde ka Makko. Gomɗinee Alla e Nulaaɗo Makko on, wata on wi'u [Alla ko] :"Tato". Haɗitee, ko ɗum ɓuri moƴƴannde on. Anndee Alla ko Reweteeɗo Gooto. Senayee woodanii Mo nde ɓiɗɗo laatantoo Mo ! Ko Kanko Woodani ko woni ka kammuuli e ka leydi. Alla Yonii Hoolorteeɗo.
Mema-sella on mawnitaaki nde o laatotoo jeyaaɗa Alla, wanaa Malaa'ikaaɓe ɓaɗtinaaɓe ɓen. Kala ɓurnitiiɗo gaay e rewugol Mo o mawnintinii, ma O Mooɓitoyɓe faade ka Makko ɓe denndaangal.
Si tawii ko ɓen gomɗimɓe ɓe golli moƴƴuɗi, O Timminanay ɓe njoɓdi maɓɓe ndin, O Ɓeydana e Ɓural Makko ngol. Ɓeya ɓurnitiiɓe mawnintinii, O Leptayɓe lepte muusuɗe, ɓe heɓanoytaaɓe gaanin Alla, giɗo wanaa ballo.
Ko onon yo yimɓe ! Gomɗii hujja arii e mooɗon immorde ka Joomi mon, Men Jippinii faade e mooɗon annnora ɓannguɗo.
Si tawii ko ɓen gomɗimɓe Alla ɓe jogiitii nde, arma O Naada ɓe e Yurmeende immorde ka Makko e Ɓural, O Fewna ɓe faade e Makko laawol focciingol.
Hiɓe faltino maa. Maaku : "Alla no Falta on fii rona-jala : si neɗɗo maayii o alaa ɓiɗɗo himo mari banndiraawo [debbo], no woodani on feccere e kon ko o acci. Kanko kadi o ronay mo si tawii o alaa ɓiɗɗo. Si ɓe laatike ɗiɗo, hino woodani ɓe tataɓe ɗiɗi e kon ko o acci. Si ɓe laatike siɗɗuɓe worɓe e rewɓe, hino woodani gorko on geɓal rewɓe ɗiɗo. Alla no Ɓannginannde on fii wata on majju. Alla ko Annduɗo kala huunde".
Ko onon yo gomɗimɓe, hunnee piɓe ahadiiji ɗin. Neemoraaɗi mummunteeji ɗin hunnanaama on si wanaa kon ko no janngee e dow mooɗon, hara wanaa on dagintimɓe waañugol hara hiɗon horminii. Pellet, Alla no Ñaawa kon ko O Faalaa.
Ko onon yo gomɗimɓe, wata on dagin Sari'aaji Alla ɗin, wanaa lebbi hormaŋte ɗin, wanaa haddiyaaji ɗin neldaaɗi, wanaa ɗin maandinaaɗi, wanaa ɓen hooliiɓe [faandii] Suudu Hormaŋte ndun, hiɓe ɗaɓɓa ɓural immorde ka Joomi maɓɓe e welayee. Si on dagintinnike [ka hajju maa ka 'umra], waañee. Wata ngayngu yimɓe duñu on fii ɓe sakkike on gaay e Suudu Hormaŋte ndun, nde jaggiton. Wallindiree e dow diggere e gomɗal. Wata on wallindiri e hoore bakkaatu e jaggitugol. Hulee Alla. Pellet, Alla ko Saɗtuɗo lepte.
Harminaama e dow mooɗon : jiibe, e ƴiiƴam, e teewu ngiroowu, e kala ko ewnoraa ko wanaa Innde Alla e kirsol, e ɗeɗɗii kol, e luubaa(lukkangol) kol, e unii kol, e hawaa kol, e ko ñanfenji ɗin ñaami -si wanaa ko hirsuɗon, e ko hirsanaa sanamuuji ɗin, e nde senndinorton payanɗe ɗen. Ɗum mooɗon ka faasiqoyaagal. Hannde yedduɓe ɓen taƴike e diina mon kan, wata on hulu ɓe, hulee Lam. Hannde Mi Timminanii on diina mon kan, Mi Timminii e dow mooɗon Neemaaji Am ɗin, Mi Welanaama on Lislaamu on diina. Kala on ɓittiiɗo e heege hara wanaa o yawtuɗo [ooñii] e bakkaatu on, pellet, Alla ko Haforowo, Hinnotooɗo.
Hiɓe lamndo maa ko honɗum ɓe daginanaa ? Maaku : "Daginanaama on laaɓuɗi ɗin, e ko anndinɗon immorde e barminayɗi, hiɗon anndina ɗi ko Alla Anndini on ; ñaamee e ko ɗi nanngani on, jantoɗon Innde Alla e dow muuɗum. Hulee Alla. Pellet, Alla Laatike Yaawuɗo hasboore.
Hannde on daginanaama laaɓuɗi ɗin. Ñaametee okkaaɓe Defte ɓen no daganii on, ñaametee mon on no daganii ɓe. E saŋiiɓe gomɗimɓe ɓen, e saŋiiɓe okkaaɓe Defte ɓen ado mon, si on jonnii ɓe teŋeeji maɓɓe ɗin, [wonon] saŋiiɓe hara wanaa jeenooɓe, wanaa jogitotooɓe njaatigi. Kala yeddu- ɗo gomɗinal ngal, gomɗii golle makko ɗen bonii, on ɗon ka laakara ko o jeyaaɗo e hayruɓe(pertube) ɓen.
Ko onon yo gomɗimɓe, si on immanike julde, lootee geece mon ɗen e juuɗe mon ɗen haa ka coɓɓuli, maswon ko'e mon ɗen e koyɗe mon ɗen haa ka kolɓule. Si on laatike janabante, laɓɓintinee. Si on laatike nawnuɓe, maa e hoore laawol, maa ɓaawo hoggo arii gooto e mooɗon, maa on memondirii e rewɓe ɓen on heɓaali ndiyam, taamee e mbullaari laaɓundi : mashiron ndi geece mon e juuɗe mon. Alla Faandaaki nde O Waɗata e dow mooɗon ɓitteende, ko woni, Ko O Faandii, ko laɓɓingol on, e nde O Timminta Neema Makko on e dow mooɗon, belajo'o, on yettay [Mo].
Annditee Neema Alla on e dow mooɗon e Ahadi Makko ndi O Ahodi e mooɗon tuma wi'unoɗon : "Men nanii men ɗoftike". Hulee Alla. Pellet, Alla ko Annduɗo ko woni e ɓerɗe ɗen.
Ko onon yo gomɗimɓe, laatee ñiiɓuɓe wonannde Alla seeditorayɓe nunɗal. Wata tikkangol yimɓe duñu on e dow nde on nunɗataa. Nunɗee, ko ɗum ɓuri ɓaɗtaade gomɗal ngal. Hulee Alla, pellet, Alla Laatike Humpitiiɗo kon ko golloton.
Alla Fodii ɓen gomɗimɓe ɓe golli golle moƴƴe, no woodani haforal e njoɓdi mawnundi.
Ɓen yedduɓe ɓe fenni Aayeeje Amen ɗen, ɓen ɗon, ko yimɓe Jahiimi.
Ko onon yo gomɗimɓe, jantee Neema Alla on e dow mooɗon tuma nde yimɓe himmirnoo nde ɓe fontata e dow mooɗon juuɗe maɓɓe ɗen, Alla Suri juuɗe maɓɓe ɗen gaay e mooɗon. Hulee Alla. Ko e Alla gomɗimɓe ɓen yowitotoo.
Gomɗii Alla Nanngi ahadi ɓiɗɓe Israa'iila ɓen, Men Immini e maɓɓe gori sappo e ɗiɗi. Allaahu On Daali : "Min Miɗo Wonndi e mooɗon : si on ñiiɓnii julde nden, on jonnii asakal ngal, on gomɗinii Nulaaɓe Am ɓen, o teddinii ɓe, on ñawlii Alla ñamaande moƴƴunde, Ma Mi heefan on bonɗi mon ɗin, Ma Mi Naadoy on Aljannaaji ɗi no ila e ley majji canɗi. Kala on yedduɗo e mooɗon ɓaawo ɗum, gomɗii on majjii laawol fotondirngol ngol".
Ko sabu firtugol maɓɓe ahadi maɓɓe ndin Men Huɗirnoo ɓe, Men Waɗi ɓerɗe maɓɓe ɗen yooruɗe : hiɓe waylita konngol ngol gaay e nokku maggol, ɓe yejjiti geɓal e kon ko ɓe anndintinanoo e mun. A seerataa hiɗa ƴellitoo e dow janfa iwruka e maɓɓe, si wanaa seeɗaaɓe e maɓɓe.Yaafano ɓe laaɓanaa [ɓe]. Pellet, Alla no Yiɗi moƴƴinooɓe ɓen.
E ɓen wi'uɓe : "Menen ko men Annasaara", Men Nanngii ahadi maɓɓe ndin, ɓe yejjiti kon ko ɓe anndintinanoo e mun. Men Wurti hakkunde maɓɓe ngayngu e konnaagu haa Ñalnde Darngal. Arma Alla Humpita ɓe kon ko gollaynoo.
Ko onon yo yimɓe Defte, gomɗii Nulaaɗo Amen on arii on himo ɓannginana on ko ɗuuɗi e kon ko laatinoɗon hiɗon suuɗa ka Deftere, Himo Yaafoo gaay e ko ɗuuɗi. Gomɗii arii e mooɗon Annoora, e Deftere ɓanngunde.
Alla no Fewnira nde on jokkuɗo welayee Makko on laawi hisuɗi, Himo Yaltina ɓe e niɓe faade e Annoora e Duŋayee(sakkitoore) Makko, O Fewnna ɓe faade e laawol focciingol.
Gomɗii yeddii ɓen wi'uɓe : "Allaahu on ko Mema-sella ɓiɗɗo Maryama on". Maaku : "Ko hommbo waawani Alla goɗɗun si O Faandike nde O Halkata Mema-sella ɓiɗɗo Maryama on, e yumma makko, e ko woni ka leydi kon fow ?" Ko Alla Woodani Laamu kammuuli ɗin, e leydi ndin, e ko woni hakkunde majji. Himo Taga ko O Muuyi. Alla ko Hattanɗo kala huunde.
Alyahuuda e Annasaara'en wi'i : "Menen ko men ɓiɗɓe Alla e yiɗɓe Makko"! Maaku: "Awa ko fii honɗum O Leptirta on juniibi mon ɗin?" Ko woni, onon ko on ɓanndinke jeyaaɗum e kon ko O Tagi". Himo Hafoana on Mo O Muuyi, O Lepta on Mo O Muuyi. Ko Alla Woodani Laamu kammuuli ɗin, e leydi ndin, e ko woni hakkunde majji kon. Ko Faade ka Makko woni ruttorde nden.
Ko onon yo yimɓe Defte, gomɗii Nulaaɗo Amen on arii on himo feññinana on e dow taƴontinnde(fatra) immorde e Nulaaɓe, fii wata on wi'u : "Araali men weltinoowo, wanaa jertinoowo". Gomɗii arii on weltinoowo, e jertinoowo. Alla ko Hattanɗo kala huunde.
Tuma nde Muusaa maakannoo yimɓe makko ɓen : "Ko onon yo yimɓe, annditee Neema Alla on e dow mooɗon, tuma nde O Waɗunoo e mooɗon Annabaaɓe, O Waɗi on laamɓe, O Okki on kon ko O Okkaali hay gooto e tageefo ngon.
Ko onon yo yimɓe, naatee ka leydi laɓɓinaandi ndi Alla Winndani on, wata on yiltor ɓaawo e dow gaɗa-teppe mo'on ruttitoɗon hayruɓe.
Ɓe wi'i : "Pellet, hino e mayri yimɓe dunndaranke, menen men naatataa e mayri haa ɓe yalta ton, si ɓe yaltii e mayri, pellet ko men naatooɓe".
Worɓe ɗiɗo jeyaaɓe e huluɓe, ɓe Alla Neemini e mu'un wi'i : "Naatiraneeɓe ka damal, si on naatirii e maggal, pellet, onon ko o foolooɓe. Ko e Alla fawotoɗon si on laatike gomɗmɓe".
Ɓe wi'i: "Ko on yo Muusaa, menen men naatataa ton poomaa fodde hiɓe ton. Yahu an e Joomi maaɗa haɓon. Menen ɗoo ko men jooɗiiɓe".
O Maaki : "Joomi am, min mi jeytanaa si wanaa hoore-am e neene-gooto am on Haaruuna. Senndindir hakkunde amen e ɓen yimɓe faasiqiiɓe".
O Daali : "Pellet, ndii [leydi] harminaama e dow maɓɓe duuɓi cappanɗe nayi. Hiɓe weema ka leydi. Wata a suno e ɓen faasiqiiɓe".
Janngu e dow maɓɓe kumpital ɓiɗɓe-Aadma ɗiɗo, e goonga, nde ɓe ɓaɗtornoo ɓaɗtordi, gooto e maɓɓe jaɓanaa, oya on jaɓanaaka. On wi'i : "Ma mi ware". O wi'i : "Anndu ka Alla Jaɓanta, ko gomɗuɓe ɓen.
Si a fontii junngo maa ngon e am fii yo a waram, mi mi wonaali fontoowo juungu am e maa fii yo mi ware. Min miɗo hula Alla Jeyɗo winndere nden.
Min miɗo yiɗi nde hootidataa e bakkaatu am on e bakkaatu maa on, laatodaa e yimɓe yiite ngen. Ko ɗum woni njoɓdi tooñooɓe ɓen.
Wonkii makko kin cuɗani mo warugol neene-gooto makko on, o wari mo, o waɗtini jeyaaɗo e hayruɓe ɓen.
Alla Nuli kaakaaru(Jeyyal) hino wiɗoo ka leydi fii yo ndu hollu mo honno o surrirta ɓanndu neene-gooto makko on. O wi'i : "E bone am ! E mi ronkay wa'ude wa nduu kaakaaru mi surra ɓanndu neene-gooto am on ?". O Waɗtini jeyaaɗo e ninsuɓe ɓen.
Ko sabu ɗum Men Farliri e ɓiɗɓe Israa'iila ɓen, wonnde : "Kala warɗo wonkii hara wanaa yottana- gol wonkii maa bonni ka leydi, haray o wa'ii wa warɗo yimɓe ɓen fow, mo wuurnii ki kadi, o wa'ii wa on wuurnuɗo yimɓe ɓen fow". Gomɗii Nulaaɓe Amen ɓen addanii ɓe ɓanngannduyeeji, refti pellet, ko ɓuri ɗuuɗude e maɓɓe ɓaawo ɗum, ko ɓe fantimɓe ka leydi.
Anndee njoɓdi ɓen haɓooɓe Alla e Nulaaɗo Makko on, hiɓe yaha bonna ka leydi, ko nde ɓe waretee, maa ɓe dummbee, maa juuɗe maɓɓe ɗen e koyɗe maɓɓe ɗen taƴee luutindiree, maa ɓe riiwee e leydi ndin. Ɗum ɗon, no woodani ɓe koyeera ka aduna ; no woodani ɓe kadi ka laakara, lepte mawɗe.
Si wanaa ɓen tuubuɓe ko adii on heɓude feere maɓɓe. Anndee pellet, Alla ko Haforoowo, Hinnotooɗo.
Ko onon yo gomɗimɓe, hulee Alla, ɗaɓɓiron e Makko jokkorgal, tiiɗnoɗon e Laawol Makko, bea ajo'o, on maloyte.
Pellet, ɓen yedduɓe, sinno no woodannoo ɓe denndaagal ko woni ka leydi e yeru mun wonndude e ɗum, fii yo ɓe soktor ɗum immorde e lepte Ñalnde Darngal, ɓe jaɓantaake. No woodani ɓe lepte muusuɗe.
Hiɓe faalaa nde ɓe yaltata ka yiite, ɓe wonaali yaltooɓe e magge. Hino woodani ɓe lepte ñiiɓude.
Ngujjo [gorko] e ngujjo [debbo] : taƴee juuɗe maɓ- ɓe ɗen, njoɓdi ko ɓe faggitii kon, ɗum ko lepte immorde ka Alla. Alla ko Fooluɗo, Ñeeñuɗo.
Kala tuuɓuɗo ɓaawo tooñe makko ɗen, o moƴƴini, pellte, Alla Jaɓanay mo tuubuubuyee. Pellet, Alla ko Haforoowo, Hinnotooɗo.
E a anndaa wonnde no woodani Alla Laamu kammuuli ɗin e leydi ndin, Himo Lepta on Mo O Muuyi, O Haforana on Mo O Muuyi. Alla ko Hattanɗo kala huunde.
Ko an yo Nulaaɗo, wata ɓen yaccotooɓe e keeferaaku sunine immorde e ɓen wi'uɓe: "Men gomɗinirii" kunndule maɓɓe, tawi ɓerɗe maɓɓe ɗen gomɗinaali. E ɓen Alyahuudaaɓe heɗitantooɓe fenannde, heɗitantooɓe yimɓe goo ɓe araali e maaɗa : hiɓe wayla Konngolngol ɓaawo mbaaloodi maggol, hiɓe wi'a: "Si on jonnaama ɗum ɗoo ƴettee, si on jonnaaka ɗum rentee". Kala mo Alla Faandanii fitingol mo, a jeytantaa mo immorde hay e huunde immorde ka Alla. Ko ɓen woni ɓe Alla Faalaaka Laɓɓinnde ɓerɗe mun. Hino woodani ɓe koyeera ka aduna, hino woodani ɓe lepte mawɗe ka laakara.
Heɗitantooɓe fenaande, ñaamooɓe ngeenaari. Si ɓe arii ma, ñaawu hakkunde maɓɓe maa ɗuurno-ɗaa ɓe. Si a ɗuurnike ɓe, ɓe lorrataa ma hay e huunde. Si a ñaaway, ñaawir hakkunde maɓɓe nunɗal. Pellet, Alla no Yiɗi nunɗuɓe ɓen.
E ko honno ɓe ñaawinoray maa, Tawreeta on no ka maɓɓe, no e mayre Ñaawoore Alla nden, refti ɓe ɗuurnoo ɓaawo ɗum. Ɓen wonaali gomɗimɓe!
Menen Men Jippinii Tawreeta, hino e mayre Peewal e Annoora. Hino ñaawira nden Annabaaɓe ɓen jebbiliiɓe, wonannde ɓen alyahuudaa ɓe, e ɓen rewooɓe e jannguɓe ɓen, sabu kon ko ɓe reeninaa ka Deftere Alla, ɓe laatii e dow ɗum ko ɓe seediiɓe. Wata on hulu yimɓe ɓen, hulee Lam Min. Wata on sooditiri Aayeeje Am ɗen cogguyel pamaroy. Kala mo ñaawiraali ko Alla Jippini kon, ko ɓen ɗon woni heeferɓe ɓen.
Men Farlii e maɓɓe ka taTawreeta : wonnde wonkii ko wonkii yoɓirtee, yiitere ko yiitere, hinere ko hinere, nowru ko nowru, ñiire ko ñiire, barme ɗen ko ko yottondirtee. Kala sakkiiɗo ɗum, ko kaffaara wonannde mo. Kala mo ñaawiraali ko Alla Jippini kon, ko ɓen ɗon woni tooñuɓe ɓen.
Men Jokkintini e batteeji maɓɓe Iisaa ɓiɗɗo Maryama, goonginɗo kon ko woni yeeso makko immorde e Tawreeta. Men Okki Linjiila, hino e mayre Peewal, e Annoora, goonginnde kon ko woni yeeso mayre immorde e Tawreeta, ko nde Peewal, e Waaju wonannde gomɗuɓe ɓen.
Yo yimɓe Linjiila ɓen ñaawir kon ko Alla Jippini e mayre. Kala mo ñaawiraali kon ko Alla Jippini, ko ɓen ɗon woni faasiqiiɓe ɓen.
Men Jippinii Deftere nden e maaɗa goonga, ko nde goonginnde ko woni yeeso mayre immorde e Deftere, ko nde ƴellitiinde e dow majje. Ñaawir hakkunde maɓɓe kon ko Alla Jippini, wata a jokku mbeleeɗe maɓɓe ɗen gaay e kon ko aru maa e goonga. Men Waɗanii kala e mooɗon Sari'a e Laawol. Sinno Alla Yiɗuno, O Waɗayno on mofte goote, ko woni, ko fii yo O Ndaarndo on e kon ko O Okki on. Adondiree e moƴƴi ɗin. Ko faade ka Alla woni ruttorde mon, O Humpita on kon ko luutondiraynoɗon fii mun.
Ñaawir hakkunde maɓɓe kon ko Alla Jippini, wata a jokku mbeleeɗe maɓɓe ɗen, rento ɓe nde ɓe fitinte gaay e yoga e kon ko Alla Jippini e maaɗa. Si ɓe huccitii, anndu si ko woni, Alla Faala nde O Meminta ɓe sabu yoga e junuubi maɓɓe. Pellet, ko heewi e yimɓe ɓen ko faasiqiiɓe.
E ko ñaawoore majjuyanko'en ɓe ɗaɓɓata ? Ko hommbo ɓuri Alla ñaawoore wonannde yimɓe yananaaɓe ?
Ko onon yo gomɗimɓe, wata on jogito Alyahuuda e Annasaara weldiiɓe, yoga maɓɓe ko weldiiɓe yoga. kala e mo'on welduɗo e maɓɓe, on ɗon ko e maɓɓe jeyaa. Pellet, Alla Fewnataa yimɓe tooñooɓe ɓen.
A yi'ay ɓen ɓe ñawu woni e ɓerɗe mu'un no yaaw-nora e maɓɓe, hiɓe wi'a : "Men huli nde yiiloode heɓata men". Ar ma Alla Adda Uddital, maa fiyaake immorde ka Makko, ɓe wattina e kon ko ɓe suuɗi ka pittaali maɓɓe ko ɓe ninsuɓe.
Gomɗimɓe ɓen no wi'a : "E ko ɓee ɗoo woni ɓen woondirnooɓe Alla hattirde woondooje maɓɓe, [wonnde] pellet, hiɓe wonnde e mooɗon?" Golle maɓɓe ɗen bonii, ɓe wattini ko ɓe hayruɓe.
Ko onon yo gomɗimɓe, kala murtuɗo e mooɗon e diina mun, arma Alla Adda yimɓe ɓe O Yiɗi kamɓe kadi ɓe yiɗi Mo, hara ko newaniiɓe gomɗimɓe ɓen, ñaaɗuɓe e heeferaaɓe ɓen, hiɓe tiɗnoo e laawol Alla ngol, ɓe hulataa feloore feloowo. Ɗum ko Ɓural Alla, himo Yeɗa ngal on Mo O Muuyi. Alla ko Yaajuɗo [ɓural], Annduɗo.
Anndee giɗo mon on ko Alla e Nulaaɗo Makko on e ɓen gomɗimɓe : tottirooɓe julde, ɓe totta asakal, hara kamɓe ko ɓe gomɗimɓe.
Kala welduɗo e Alla e Nulaaɗo Makko e ɓen gomɗimɓe : pellet, fedde Alla nden ko ɓen woni foolooɓe ɓen.
Ko onon yo gomɗimɓe, wata on jogito ɓen jogitoriiɓe diina mon kan jalnori e fijindaaru, immorde e ɓen okkaaɓe Defte ado mon, e heeferaaɓe ɓen weldiiɓe. Hulee Alla si on laatike gomɗimɓe.
Si on noddii faade e julde, ɓe jogitora nde jalnori e fijindaaru : ko waɗi ɗum, kamɓe ko ɓe yimɓe ɓe haqqiltaa.
Maaku : "Ko onon yo yimɓe Defte, e on yoftoto men fii men gomɗinii Alla e kon ko Jippinaa e amen, e kon ko Jippinanoo ko adii, e wonnde pellet, ko ɓuri ɗuuɗude e mon ko faasiqiiɓe?!".
Maaku : "E on accay mi mi humpita on ko ɓuri ɗum ɗon bonnde mbarjaari ka Alla ? Kala mo Alla Huɗi, O Tikkani on, O Waɗi e maɓɓe baaɗi e girayɗi(girji), e rewooɓe bewinayɗi ɗin. Ko ɓen ɗon ɓuri bonnde nokku, ɓuri majjude kadi laawol fotondirgol ngol".
Si ɓe arii e mo'on, ɓe wi'a : "Men gomɗinii". Gomɗii non ɓe naatidii e keeferaaku ngun, tawi kamɓe ɓe yaltiino e maggu. Ko Alla Ɓuri Anndude kon ko ɓe suuɗaynoo.
A yi'a ko heewi e maɓɓe no adodnira e bakkaatu, e jaggitugol, ñaamugol ɓe ngeenaari. Bonii kon ko ɓe laatinoo hiɓe golla.
Ko hanno ɓee rewooɓe [maɓɓe], e annduɓe [maɓɓe] ɓen haɗa ɓe gaay e konngol maɓɓe bakkaatuyankewol e ñaamugol ɓe ngeenaari ndin ? Bonii kon ko ɓe laatinoo hiɓe huuwa.
Alyahhuda'en wi': "Junngo Alla ngon ko ñobbaango ko Juuɗe maɓɓe ɗen ñobbaama, ɓe huɗiraama kon ko ɓe wowli ! Si ko woni, Juuɗe Makko ɗen [ɗiɗi] ko fontaaɗe, Himo Nafqira no O Muuyiri. Pellet, ko Jippinaa kon e maa immorde ka Joomi, ɓeyday ko heewi e maɓɓe bewre e keeferaaku. Men Werlii hakkunde maɓɓe ngayngu e konnaagu haa Ñalnde Darngal. Tuma kala ɓe huɓɓi yiite fii hare, Alla Ɗannina nge. Hiɓe yaha ka leydi bonnugl. Alla non Yiɗaa bonnooɓe ɓen.
Sinno yimɓe Defte ɓen gomɗinno ɓe huli (Alla), Men Heefanayno ɓe boneeji maɓɓe ɗin, Men Naadayno ɓe kadi Aljannaaji Neema.
Sinno kamɓe ɓe ñiiɓnuno Tawreeta e Linjiila, e kon ko Jippinaa faade e maɓɓe immorde e Joomi maɓɓe, ɓe ñaamirayno senngo dow maɓɓe e ley koyɗe maɓɓe. No e maɓɓe mofte raɓɓindiniiɗe, ko ɗuuɗi e maɓɓe bonii ko ɓe gollata.
Ko an yo Nulaaɗo, yottin kon ko Jippinaa e maaɗa immorde ka Joomi maa, si a waɗaali, haray a yottinaali Nulal Makko ngal. Alla ko Daɗndoowo ma e yimɓe ɓen. Pellet, Alla Fewnataa yimɓe yeddooɓe ɓen.
Maaku : "Ko onon yo yimɓe Defte, on wonaa e huunde haa ñiiɓnon Tawraata e Linjiila e kon ko Jippinaa e mooɗon immorde ka Joomi mon". Ko maa tun ko Jippinaa kon e maaɗa immorde ka Joomi maaɗa ɓeyda ko ɗuuɗi e maɓɓe bewre e keeferaaku. Wata a suno fii yimɓe yedduɓe ɓen.
Pellet, ɓen gomɗimɓe, e ɓen Alyahuudaaɓe, e ɓen rewooɓe koode, e Annasaara'en, kala on gomɗinɗo Alla e Ñalaande Sakkitiinde nden, o golli golle-moƴƴe : kulol alanaa ɓe, wanaa kamɓe sunoytoo.
Gomɗii Men Ƴetii ahadi ɓiɗɓe Israa'iila ɓen, Men Nuli e maɓɓe Nulaaɓe. Tuma kala nde Nulaaɗo addani ɓe kon ko pittaali maɓɓe ɗin welaaka : fedde goo ɓe fenni, fedde goo no wara.
Ɓe tamƴinii fitna laatotaako, ɓe wumi ɓe faaɗi. Refti Alla Jaɓani ɓe tuubuubuyee. Refti ko heewi e maɓɓe wumi ɓe faaɗi. Alla ko reenuɗo kon ko ɓe gollata.
Gomɗii yeddii ɓen wi'uɓe : "Alla ko Almasiihu ɓiɗɗo Maryama on". Almasiihu on maaki : "Ko onon yo ɓiɗɓe Israa'iila, rewee Alla Joomi am e Joomi mon. Pellet, kala sirkanɗo Alla, gomɗii Alla Harminanii mo Aljanna, werde makko nden ko ka yiite. Alanaa tooñooɓe ɓen ballo".
Gomɗii yeddii ɓen wi'uɓe : "Alla ko tato tammituɗo". Alaa reweteeɗo si wanaa Reweteeɗo gooto. Si ɓe haɗitaaki gaay e ko ɓe wowlata, ko maa mema ɓen yedduɓe e maɓɓe lepte muusuɗe.
E ɓe tuubantaa Alla ɓe insinoo Mo?! Alla ko Haforoowo, Hinnotooɗo.
Almasiihi ɓiɗɗo Maryama on wonaali si wanaa Nulaaɗo, gomɗii Nulaaɓe feƴƴiino ado makko. Neene makko ko goonguɗo, kamɓe ɗiɗo hiɓe ñaamaynoo ñaametee. Ndaaru ko honno Men Ɓannginiranta ɓe Aayeeje ɗen, refti ndaaraa ko honno ɓe wonaa fefindoreede.
Maaku : "E on reway ko wonaa Alla, kon ko jeytantaa on lorra wanaa nafa?!", Alla non ko Nanoowo, Annduɗo.
Maaku : "Ko onon yo yimɓe Defte, wata on fantin e diina mon kan ko woori goonga, wata on jokku mbeleeɗe yimɓe [ɓe tawta] gomɗii ɓe majjii ko adii, ɓe majjini ko ɗuuɗi, ɓe majji laawol fotondirngol ngol.
Ɓen yedduɓe e ɓiɗɓe Israa'iila ɓen huɗiraama e ɗemngal Daawuda, e Iisaa ɓiɗɗo Maryama on. Ɗum le, ko sabu ko yeddi kon, ɓe laatii jaggitooɓe.
Ɓe haɗindirtaano e bone mo ɓe waɗi. Bonii kon ko ɓe gollaynoo!
Hiɗa yi'a ko ɗuuɗi e maɓɓe no welda e ɓen yeddu- ɓe. Bonii kon ko pittaali maɓɓe ɗin ardinani ɓe, nde Alla Tikkani ɓe, ko ka lepte woni kamɓe ko ɓe heddotoo.
Sinno ɓe gomɗinayno Alla, e Annabaajo on e kon ko Jippinaa e makko, ɓe jogittonooko ɓen [yedduɓe] weldiiɓe. Kono ko ɗuuɗi e maɓɓe ko faasiqiiɓe.
A taway ko ɓuri yimɓe ɓen tiiɗude e ngayngu wonannde ɓen gomɗimɓe,ko Alyahuuda'en e ɓen sirkooɓe.A taway kadi ko ɓuri ɓe ɓaɗtaade gomɗimɓe ɓen giggol, ko wi'uɓe ɓen :"Menen ko Annasaara".Ɗum non,ko tawde hino e maɓɓe annduɓe e rewooɓe,e wonnde kamɓe ɓe mawnintintaako.
Si ɓe nanii ko Jippinaa kon e Nulaaɗo on, a yi'ay gite maɓɓe ɗen no yuppoo gomɗi, sabu kon ko ɓe anndi e goonga kan. Hiɓe wi'a: "Joomi amen, men gomɗinii, Winndidu men e seediiɓe ɓen".
E ko haɗata men gomɗinde Alla e ko ari e amen kon immorde e goonga, men tamƴinoo nde Joomi amen Waɗtida men e yimɓe moƴƴuɓe ɓen?".
Alla Yoɓiri ɓe sabu kon ko ɓe wi'i : Aljannaaji ɗi canɗi ilata senngo ley majji, ko ɓe duumotooɓe ton. Ɗum ɗon ko njoɓdi moƴƴimɓe ɓen.
Ɓen yedduɓe ɓe fenni Aayeeje Amen ɗen, ɓen ɗon, ko yimɓe Jahiimi.
Ko onon yo gomɗimɓe, wata on harmin laaɓuɗi ɗi Alla Daginani on, wata on jaggitu. Pellet, Alla Yiɗaa jaggitooɓe ɓen.
Ñaamee e kon ko Alla Arsiki on dagiiɗi laaɓuɗi. Hulon Alla On Mo gomɗinɗon.
Alla Nanngitirtaa on ko faljuɗon ka woondooje mon, kono Himo Nanngitira on kon ko fiɓuɗon woondooje ɗen e muuɗum. Kaffaara mun on, ko ñammingol miskimɓe sappo immorde ko hakindii e ko ñamminton ɓeynguureeji mon, maa koltu maɓɓe, maa rinɗinngol daande. On mo heɓaali [ɗum], ko hoorugol ɓalɗe tati. Ɗum ɗon ko kaffaara goondooje mon si on woondii. Reenee goondooje mon ɗen. Ko nii Alla Ɓannginiranta on Aayeeje Makko ɗen, belajo'o, on yettay [Mo].
Ko onon yo gomɗimɓe, annde esiwram= sanngara ɗam, e karte ɗen, e sanamuuji ɗin e payaloy koy [fow] ko soɓe jeyaaɗum e golle seytaane,woɗɗitee ɗum, belajo'o, on maloyte.
Anndee ko seytaane faalaa, ko nde o liɓata ngayngu e konnaagu hakkunde mo'on ka siwram e ka karte, o sakkoo on gaay e jantagol Alla e julde nden. Hara onon ko on haɗitotooɓe ?
Ɗoftee Alla, ɗoftoɗon Nulaaɗo on, rentoɗon ! Si on huccitii, anndee pellet, ko fawii Nulaaɗo Amen on, ko yottingol ɓanngina.
Bakkaatu fawaaki ɓen gomɗimɓe ɓe golli golle-moƴƴe e kon ko ɓe nyaamuno si ɓe gomɗii ɓe gomɗinii ɓe golli golle-moƴƴe, refti ɓe gomɗi ɓe gomɗini, refti ɓe gomɗi ɓe moƴƴini. Alla No Yiɗi moƴƴinooɓe ɓen.
Ko onon yo gomɗimɓe, ma Alla Jarribor on huunde e mbaroodi=raddo, hiɗon nanngira ɗum juuɗe mon ɗen e gaawe mon ɗen ; fii no Alla Anndira on huloowo Mo e birnal. Kala jaggituɗo ɓaawo ɗum, hino woodani mo lepte muusuɗe.
Ko onon yo gomɗimɓe, wata on waru mbaroodi=raddaande hara ko on horminii ɓe. Kala warɗo ndi e mooɗon ko o tewiiɗo, njoɓdi mun, ko yeru kon ko o wari neemoraaɗi, ñaawa ɗum joomiraaɓe nunɗal ɗiɗo e mooɗon, neldaari yottotoondi Kaaba on, maa kaffaara ñammingol miskiimɓe, maa ko fotata ɗum ɗon koorka fii yo o meeɗu battane fiyaake makko on. Alla Yaafike kon ko feƴƴi ; kala ruttiiɗo, Alla Yottoto e Makko. Alla ko Fooluɗo, Jom-yottagol.
Daginanaama on yunngugol ka maayo, ñaametee mun on ko dakamme wonannde on e setotooɓe ɓen. Harminanaama on waañugol ka njorndi fodde hiɗon hormii. Hulee Alla On Mo mooɓoyteɗon ka Mun.
Alla Waɗii Kaaba on : Suudu Hormanteendu, ñiiɓirndu wonannde yimɓe ɓen, e lewru hormante ndun, e neldaari ndin, e ŋannaaɗi ɗin. Ɗum ɗon, ko fii yo on anndu wonnde Alla no Anndi kon ko woni kammuuli e ka leydi, e wonndi Alla no Anndi kala huunde.
Anndee wonnde pellet, Alla ko Saɗtuɗo lepte, e wonnde pellet, Alla ko Haforoowo, Hinnotooɗo.
Fawaaki Nulaaɗo on si wanaa yottingol. Alla no Anndi ko feññinton e ko suuɗoton.
Maaku : "ko soɓi kon e ko laaɓi kon fotataa, hay si hawnii ma ɗuuɗugol ko soɓi kon". Hulee Alla yo joomiraaɓe haqqillaaji, belajo'o, on maloyte.
Ko onon yo gomɗimɓe ! wata on lamndo fii piiji, tawi si ɗi feññinanaama on, mettay on. Si on lamndino fii majji fewndo AlQur'aanaare nden Jippotoo, ɗi feññinante on. Alla Yaafike fii majji. Alla ko Haforoowo, Hinnotooɗo.
Gomɗii yimɓe adinooɓe on lamndinoke fii majji, refti ɓe wontiri ɗin yedduɓe.
Alla Waɗaali e jelaaɗi ɗin, wanaa accitaaɗi, wanaa jokkindirmba debbi, wanaa kalaldi-wa, kono heeferɓe ɓen no fefindoo e Alla fenaande, ko ɓuri ɗuuɗude e maɓɓe haqqiltaa.
Si ɓe wi'anaa: "Aree e ko Alla Jippini kon e faade e Nulaaɗo on", ɓe wi'a:"Yonii men ko men tawri baabiraaɓe amen ɓen", e hay si baabiraaɓe maɓɓe ɓen anndaa hay e huunde ɓe feewataa?!
Ko onon yo gomɗimɓe ! Hino fawii on pittaali mon ɗin! Lorratah on majjuɗo si on feewi. Ko faade ka Alla woni ruttorde mon on denndaangal; O Humpita on kon ko gollaynoɗon.
Ko onon yo gomɗimɓe ! waɗee seedee hakkunde mon, si maayde nden arii goɗɗo e mon, tuma wasiyagol, [seedeeɓe] ɗiɗo nunɗuɓe jeyaaɓe e mo'on, si tawii on yehii ka leydi masiibo maayde yanii e mon. Darnon ɓe ka batte julde, ɓe woondira Alla, si on sikkitike ɓe yoɓetaake fii ɗum coggu, hay si laatike joomiraawo badindiral, "Men Suuɗataa seedee Alla on, menen ontuma [si men waɗii ɗum], haray men jeyaama e bakkondimɓe ɓen".
Si tawaama wonnde ɓe hanndi e bakkaatu, ko woɗɓe ɗiɗo darotoo darnde maɓɓe nden, hara ko jeyaaɓe e hannduɓe e hettugol , ɓe woondira Alla : "Pellet, ko seedee amen on ɓuri jojjude seedee maɓɓe on ; men jaggitaali. Menen ontuma [si men waɗii ɗum], haray men jeyaama e tooñooɓe ɓen".
Ko ɗum ɗoo ɓuri ɓaɗtaade nde ɓe addata seedee e hoore nden ɗon, maa ɓe hula nde woondoore ruttetee ɓaawo woondoore maɓɓe nden. Alla Fewnataa faasiqiiɓe ɓen.
Ñalnde Alla Mooɓoyta Nulaaɓe ɓen, O Daala: "Ko honɗum jaabanoɗon?" Ɓe maaka: "Anndal alanaa men, pellet, An, ko An woni Annduɗo ko wirnii".
Tuma nde Alla Daalunoo : "Ko an yo Iisaa ɓiɗɗo Maryama, annditii Neema An on e dow maaɗa e dow yumma maaɗa, tuma nde Mi Semmbinirno maa fittaandu laaɓunde ndun, hiɗa yeewta yimɓe ɓen ka penuyaagal e ka ƴaƴƴurmayaagal. E tuma nde Mi Anndinno maa winndugol ngol e ñeñƴangal ngal, e Tawreeta e Linjiila. E tuma tagaynoɗaa e loope wano mbaadi sonndu e Duŋayee An ; wuttaa e mayru ndu laatoo sonndu e Duŋayee An. Sellinaa bunɗo e ɗamaaɗo e Duŋayee An. E tuma nde yaltinanynoɗaa maayɓe e Duŋayee An. E tuma nde Mi Surunoo ɓiɗɓe Israa'iila ɓen e maaɗa nde addannoɗaa ɓe ɓanngannduyeeji ɗin, yedduɓe ɓen e maɓɓe wi'i: "Ɗum wonaali si wanaa mbilewu feeñungu".
Tuma nde Mi Wahyinnoo e laaɓamɓe ma ɓen, si ko woni: "Gomɗinee Lam Min e Nulaaɗo An on", ɓe wi'i: "Men gomɗinii, seedito wonnde pellet, ko men jebbiliiɓe".
Tuma nde laaɓamɓe [ma] ɓen wi'unoo: "Ko an yo Iisaa, ɓiɗɗo Maryama, hara Joomi maa hino waawi nde O jippinanta men kooliwal immorde ka kammu?" O maaki: "Hulee Alla, si on laatike gomɗimɓe".
Ɓe wi'i: "Men faala ñaamude e maggal, ɓerɗe amen ɗen deeƴa, men annda gomɗii a goonganii men, men wona e maggal jeyaaɓe e seeditiiɓe".
Iisaa ɓiɗɗo Maryama on maaki: "Yaa An Alla, Joomi amen, Jippinan men kooliwal immorde ka kammu, ngal wonana men iidi wonannde aramɓe amen e sakkitiiɓe amen, e maande immorde ka Maaɗa. Arsikaa men: ko An woni Moƴƴo Arsikoowo".
Allaahu On Daali : "Min, ko Mi Jippinanoowo on ngal. Kono kala yedduɗo e mo'on ɓaawo ɗum, Min, Mi leptay mo lepte ɗe Mi leptataa hay gooto e tagoore nden".
E tuma nde Alla Daaloyte : "Ko an yo Iisaa geɗal Maryama, e ko an wi'i yimɓe ɓen : "Jogitee lam min e yumma am reweteeɓe ɗiɗo ko wanaa Alla?" O maaka : "Senayee woodanii Ma! Haananaa lam nde mi yeetotooɓe ko alanaa lam e mun geɓal ! Si wonii mi wowlanii ɗum, haray pellet, A Anndii ɗum. Hiɗa Anndi ko woni e wonkii am, mi anndaa ko woni e Wonkii Maa. Pellet, An, ko An woni Annduɗo wirniiɗi ɗin".
Mi wowlanaali ɓe si wanaa kon ko Yamirɗaa lam, wonnde : "Rewee Alla Joomi am e Joomi mon". Min laatino e dow maɓɓe seeditiiɗo yeru ko mi wonnoo. Ɓaawo nde hunnuɗaa mi, wonuɗaa An, Tommbiiɗo e dow maɓɓe. An ko A Seediiɗo e kala huunde.
Si a leptii ɓe, pelletn kamɓe ko ɓe jeyaaɓe Maaɗa. Si A Haforanii ɓe, pellet, An, ko An woni Fooluɗo, Ñeeñuɗo.
Alla Daali : "Ndee ko ñalaande nde goonga nafata googunɓe ɓen goonga maɓɓe on : hino woodani ɓe Aljannaaji no ila e ley majji canɗi, ko ɓe duumotooɓe e majji poomaa". Alla Welaama ɓe kamɓe kadi ɓe weltorii Mo. Ko ɗum woni polagal mawngal ngal.
Ko Alla woodani laamu kammuuli ɗin, e leydi ndin e ko woni nder majji. Kanko ko O Hattanɗo kala huunde.
Gettooje woodanii Alla On Taguɗo kammuuli ɗin e leydi ndin,O Waɗi niɓe ɗen e annoora on.Refti ɓen yedduɓe Joomi maɓɓe on hobe firlito gaa Mum.
Ko Kanko woni Taguɗo on immorde e loopal, refti O Ñaawi [gooto kala] lajal, e lajal innaangal ka Makko, refti onon hiɗon sikkitoo.
Ko Kano kadi woni Alla ka kammuuli e ka leydi. Hino Anndi gunndoo mon e Feññinannde mon, himo Anndi kadi ko faggitotoɗon.
Aaya arataa e maɓɓe immorde e Aayeeje Joomi maɓɓe, si wanaa ɓe ɗuurnoto gaay e majje.
Gomɗii ɓe fennii goonga kan nde ka ari e maɓɓe. Arma ara e maɓɓe kumpite ɗe ɓe laatinoo hiɓe jalkita.
E ɓe yi'aali ɗuuɗii ko Men Halkunoo ado maɓɓe, immorde e gire? Men Newinanno ɓe ka leydi ko Men Newinanaano on ; Men Nuliri kammu ngun e maɓɓe yuppagol, Men Waɗi canɗi ɗin no ila senngo ley maɓɓe. Men Halkiri ɓe junuubi maɓɓe ɗin ; Men sinci ɓaawo maɓɓe gire goo.
Sinno Men Jippinno e dow maaɗa Deftere e nder ɗeri, ɓe meemiri nde juuɗe maɓɓe ɗen, yedduɓe ɓen wi'ayno : "Ɗum wonaali si wanaa mbilehu ɓanngu ngu".
Ɓe wi'i : "Ko hanno Malaa'ikaajo jippinee e makko?" Sinno Men Jippinno Malaa'ikaajo, fiyaaku on gasayno ; hooti ɓe nennantaake.
Sinno Men Waɗuno mo Malaa'ikaajo, Men Waɗayno mo gorko, Men Jillindirayno ɓe kadi kon ko ɓe jillindirta.
Gomɗii Nulaaɓe goo jalkitanooma ado maaɗa, jippii e ɓen jalkituɓe ko ɓe laatinoo hiɓe jalkita.
Maaku : "Yehee ka leydi refti ndaaron ko honno battane fennooɓe ɓen laatornoo".
Maaku : "Ko hommbe woodani ko woni ko ka kammuuli e ka leydi?" Maaku : "Ko Alla!" O Waɗɗinii e Hoore-Makko yurmeende. Pellet, O Mooɓindiroyay on Ñalnde Darngal : nde sikke alaa e mu'un. Ɓen hayruɓe=pertinbe pittaali mu'un, kamɓe ɓe gomɗintaa.
Ko Kanko woodani ko deeƴi nder jemma e ñalorma. Ko Kanko woni Nanoowo, Annduɗo.
Maaku : "E ko ko woori Alla mi jogitotoo giɗo? Taguɗo Kammuulu ɗin e leydi ndin, Kanko himo Ñammina O ñammintaake". Maaku : "Min, Mi yamiraama nde mi wonata arano jebbiliiɗo". Wata a jeye dey e sirkooɓe ɓen.
Maaku : "Min miɗo huli si mi yeddii Joomi am, lepte Ñalaande Mawnde".
On mo lepte ɗen woɗɗinaa e mun nden Ñalnde, haray gomɗii [Alla] Yurmaama mo, ko ɗum woni malal ɓanngu ngal.
Si Alla Meminii ma lorra, huncoowo ka alaa si wanaa Kanko. Si o Meminii ma kadi moƴƴere, Kanko e dow kala huunde ko O Hattanɗo.
Ko Kanko woni Fooluɗo e hoore jeyaaɓe Makko ɓen ; ko Kanko woni Ñeeño, Humpitiiɗo.
Maaku : "Ko honɗum e huunde ɓuri mawnude seedee?" Maaku : "Ko Alla, Ko O Seediiɗo hakkunde am e mo'on ; ndee Qur'aanaare Wahayinaama e am, fii yo mi rentinir on nde, e kala mo nde hewti". E onon on seedoto wonnde no wonndi e reweteeɗi goo? Maaku : "Min mi seedotaako". Maaku : "Anndee pellet, Kanko ko O Reweteeɗo Bajjo". Min ko mi danndiiɗo kon ko kafidoton e makko.
Ɓen ɓen Men Okki Deftere nden, hiɓe anndiri (Nulaaɗo) on no ɓe anndiri ɓiɗɓe maɓɓe ɓen. Ɓen hayruɓe pittaali mun ɗin, kamɓe ɓe gomɗinta.
Alaa ɓurɗo tooñude haa hewta on fefindiiɗo fenaande e hoore Alla, maa o fenni Aayeeje Makko ɗen. Si ko woni, tooñooɓe ɓen maletaake.
Ñalnde Men Moɓindirta ɓe denndaangal, refti Men Wi'ana ɓen sirkuɓe : "Honto kafidiiɓe mon ɓen ɓe aaƴotonoɗon?"
Refti jaabawol maɓɓe ngol laataaki si wanaa nde ɓe wi'i : "Men woondirii Alla Joomi amen! Men laatanooki sirkooɓe".
Ndaarii no ɓe feniri e pittaali maɓɓe. Ko ɓe fefindotonoo kon majjirii ɓe.
Hino e maɓɓe on heɗitotooɗo ma, Men Waɗii ka ɓerɗe maɓɓe kiɓɓale fii wata ɓe faamu [Qur'aanaare] nden, e ka noppi maɓɓe teddeendi. Hay si ɓe yi'ii kala Aaya, ɓe gomɗinta Mo. Haa si ɓe arii e maa, hiɓe wennjida e maaɗa, yedduɓe ɓen wi'a : "Ɗum ɗoo wonaali si wanaa tinndi adinooɓe".
Kamɓe hiɓe haɗa [yimɓe ɓen] gaay e maako, hiɓe haɗitoo kadi e makko. Ɓe alaa e halkude si wanaa pittaali maɓɓe ɗin, kono ɓe so'aa anndude.
Sinno a tinu tuma nde ɓe darnanoo ka hoore Yiite, ɓe wi'a : "Ee haaniinande men ruttetee, hara men fennataa Aayeeje Joomi amen ɗen, Men jeyee e gomɗimɓe ɓen".
Si ko woni, feeñanii ɓe kon ko ɓe suuɗaynoo ko adii. Sinno ɓe ruttita [aduna], ɓe artay e kon ko ɓe haɗanoo e mun, pellet, kamɓe ko ɓe fenooɓe.
Ɓe wi'i : "Ɗum wonaali si wanaa nguurdam amen aduna, men wonaali immintinoyteeɓe".
Sinno a tinu tuma nde ɓe darnaa yeeso Joomi amɓɓe. O Daala : "Ɗum laataaki goonga?" Ɓe wi'a : "Ko non woniri! Men woondirii Joomi amen!". O Daala : "Awa meeɗee non lepte ɗen sabu kon ko yeddiraynoɗon".
Gomɗii hayrii ɓen fennuɓe hawroygol e Alla. Haa si Darngal ngal arii ɓe e juhal, ɓe wi'a : "Ee nimse amen e kon ko men welsindinoo e ɗam [nguurdam aduna]", hara hiɓe ronndorii bakkatuuji maɓɓe ɗin ka ɓabbe maɓɓe. Faamee bonii ko ɓe ronndoytoo!
Nguurdam aduna wonaali si wanaa fijindaaru e mbeleeɗe. Ko galle laakara ɗen ɓuri moƴƴannde ɓen gomɗuɓe. E on haqqiltaa?
Gomɗii Meɗen Anndi wonnde ko ɓe wowlata kon no sunine. Pellet, kamɓe ɓe alaa ma e fennude, kono tooñooɓe ɓen ko Aayeeje Alla ɗen woni yeddude.
Gomɗii Nulaaɓe fennanooma ado maaɗa, ɓe muññii e kon ko ɓe fannaa, ɓe lorraa, haa ballal Amen ngal ari e maɓɓe. Alaa waɗtitoowo Konnguɗi Alla ɗin. Gomɗii arii e maaɗa kumpite Nulaaɓe ɓen.
Si tawii ɗuurnagol maɓɓe ngol saɗtii e maa, si a haɗtanii nde ɗaɓɓataa yolnde ka nder leydi, maa ɓaargal ka kammu addanaaɓe Aaya, [haray waɗu ɗum]. Si Alla Muuyuno, O Mooɓayno ɓe e hoore peewal. Wata a jeye [ko saɗti woo] e majjuɓe ɓen.
Anndu ko noototoo, ko ɓen nanooɓe. Maayɓe ɓen, Alla Immintinoyay ɓe ; refti ko ka Makko ɓe ruttetee.
Ɓe wi'i : "Ko hanno Aaya Jippinee e makko?" Maaku : "Alla ko Haɗatanɗo nde O Jippinta Aaya. Kono ɗuuɗuɓe e maɓɓe anndaa".
Alaa e ruɓoowel ka leydi, wanaa wiirayndu wiirira gabiti=bibje mun ɗiɗi, si wanaa ko mofte yeruuje mo'on. Men Accaali huunde ka Deftere. Refti ko ka Joomi maɓɓe ɓe mooɓoytee=rentite.
Ɓen fennuɓe Aayeeje Amen ɗen ko faaɗuɓe mumɓe e nder majjere. On mo Alla Muuyi majjinnde O Majjinay mo, on Mo O Muuyi O Waɗay mo e laawol focciingol.
Maaku : "Yeetee lam : si lepte Alla ɗen arii on maa Darngal ngal arii on, e ko ko woori Alla noddoton, si on laatike goonguɓe?".
Si ko woni, ko Kanko noddoton, O Hunca kon ko noddirton Mo e mun, si O Muuyii, yejjiton ko sirkoton.
Gomɗii Men Nulii e mofte ado maa, Men Nanngiri ɓe saɗteendde e lorra -belajo'o, ɓe yankinoto.
Ko hanno nde saɗteende Amen nden arnoo ɓe, ɓe yankinoo ? Kono ɓerɗe maɓɓe ɗen yoorii, seytaane kadi cuɗinanii ɓe kon ko gollaynoo.
Nde ɓe yejjitunoo kon ko ɓe waajoraa, Men udditanno ɓe dame kala huunde ; haa nde ɓe weltori kon ko ɓe okkaa, Men Nanngiri ɓe juhal, e jaka ko ɓe taƴiiɓe.
Asko yimɓe tooñooɓe ɓen taƴaa. Yettoore nden woodanii Alla, Jeyɗo Winndere nden.
Maaku : "Yeetee lam! Si Alla nanngi nanɗe mon ɗen e giiɗe mon ɗen, O notii e ɓerɗe mon ɗen, ko hommbo e reweteeɓe ko woori Alla artiranta on ɗum? Ndaarii ko honno Men firlisirta Aayeeje ɗen! Refti hiɓe ɗuurnoo.
Maaku : "Yeetee lam! Si lepte Alla ɗen ardirii on e juhal maa e kene, enee, hara halkete si wanaa ɓen tooñooɓe?".
Men Nuliraali Nulaaɓe ɓen si wanaa wewlinooɓe e rentinooɓe : ɓen gomɗimɓe ɓe moƴƴini, kulol alanaa ɓen wanaa kamɓe sunoytoo.
Ɓen fennuɓe Aayeeje Amen ɗen, lepte ɗen memirayɓe kon ko ɓe faasoqintonoo.
Maaku : "Mi wi'ataa on miɗo mari ngaluuji Alla ɗin, mi anndaa kadi ko wirnii, mi wi'ataa on kadi ko mi malaa'ikaajo. Min mi jokkaa si wanaa kon ko wahayinaa e am". Maaku : "Hara bumɗo e yi'oowo fotay? E on miijitotaako?".
Rentinir ndee [Al Qur'aanaare], ɓen hulooɓe nde ɓe mooɓindiroytee ka Joomi maɓɓe, hara alanaa ɓe ko woori Mo giɗo wanaa tefoowo, belajo'o, ɓe hulay!
Wata a raɗo ɓen noddayɓe Joomi maɓɓe bimmbi e kiikiiɗe, hiɓe ɗaɓɓa Yeeso Makko ngon. Huunde e ñaawoore maɓɓe fawaaki ma, wanaa kadi huunde e ñaawoore maa woni ko fawii ɓe sakko raɗoɗaa ɓe, jeyeɗaa e tooñooɓe ɓen.
Ko wano non Men Jerribornoo yoga maɓɓe yoga, fii yo ɓe wi'u : "E ko ɓee ɗoo Alla Neemini e dow mu'un hakkunde amen?" E Alla wonaali ɓurɗo Anndude yettooɓe [Mo] ɓen?
Si arii e maa ɓen gomɗinayɓe Aayeeje Amen ɗen, maaku : "Yo kisal wonu e mo'on! Joomi mon Waɗɗinii e Makko yurmeende nden : wonnde kala golluɗo e mo'on bone hara ko e majjere, refti o tuubi ɓaawo ɗum o moƴƴini, haray ko O Haforoowo, Hinnotooɗo.
Ko wano non Men Fensitirta Aayeeje ɗen, fii no laawol bomɓe ɓen feeñira.
Maaku : "Min mi haɗaama nde mi rewata ɓen ɓe noddoton gaanin Alla". Maaku : "Mi jokkataa beleeɗe mon ɗen : gomɗii haray mi majjii, haray kadi mi wonaali e feewuɓe ɓen".
Maaku : "Min miɗo e ɓanngannduyee immorde ka Joomi am, on fennii ɗum. Mi alaa ko hawjanton kon. Ñaawoore nden ko Alla woodani : Himo Fillo goonga, ko Kanko ɓuri moƴƴude e fensitooɓe ɓen".
Maaku : "Sinno miɗo joginoo kon ko hawjiraynoɗon, fiyaaku on gasayno hakkunde am e mo'on". Ko Alla ɓuri Anndude tooñooɓe ɓen.
Ko ka Makko woni cottirɗe ko wirnii, anndaa ɗum si wanaa Kanko. Himo Anndi ko woni ka njorndi e ka maayo. Kaakol yanataa si wanaa hara himo Anndi fii maggol, wanaa abbere ka niɓe leydi, wanaa keccol wanaa yoorungol, si wanaa no e deftere ɓanngunde.
Ko Kanko woni ƴettitoowo on jemma, himo Anndi ko faggitiɗon ñalorma. Refti O Immintina on ontuma fii timmine lajal innaangal. Refti ko ka Makko woni ruttorde mon, refti O Yeetitoo on kon ko gollaynoɗon.
Ko Kanko woni Fooluɗo e dow jeyaaɓe Makko ɓen. Himo Nula e mo'on reenooɓe, haa si maayde nden arii goɗɗo e mo'on, nulaaɓe Amen ɓen ƴettita mo, kamɓe ɓe welsindotaako.
Refti ɓe rutte ka Alla, giɗo maɓɓe goonga on. Faamee ko Kanko tun ñaawoore nden woodani, ko Kanko ɓuri yaawude ñaawooɓe.
Maaku : "Ko hommbo daɗndata on niɓe njorndi e maayo?" Hiɗon noddira Mo yankinaare e gunndoo : "Si o daɗndii men e ɗum ɗoo, ma men jeye e yettooɓe ɓen".
Maaku : "Ko Alla Daɗndata on e ɗum, e kala ngoƴo. Refti onon hiɗon sirka".
Maaku : "Ko O Hattanɗo nulugol lepte e dow mo'on, maa ɗe iwra ley koyde mon, maa O Jillindira on dente-dente, O Meeɗina yoga e mo'on lepte yoga". Ndaaru no Men Firlisirta Aayeeje ɗen, belajo'o, ɓe faamay.
Yimɓe maa ɓen fennii ndee [Al Qur'aanaare], ko kayre le woni goonga kan. Maaku : "Mi wonaali e dow mon fawtiiɗo".
Kala kumpital no mari ñiiɓirde. Arma anndon.
Si a yi'ii ɓen jumpayɓe e Aayeeje Amen ɗen, ɗuurno ɓe haa ɓe jumpa e yeewtere goo. Si seytaane yejjintinii ma, wata a jooɗodu ɓaawo annditugol ngol, e yimɓe tooñooɓe ɓen.
Fawaaki ɓen gomɗuɓe, hay huunde e ñaawoore ɓeya nden. Si ko woni, ko waaju, belajo'o, ɓe hulay [Alla].
Terto ɓen jogitoriiɓe diina mun kan fijindaaru e mbeleeɗe, nguurndam aduna ɗam hodi ɓe. Waajor ndee (Qur'aanaare) nde wonkii tigintee ko ki faggitori. Alanaa ki gaanin Alla giɗo wanaa tefoowo ; hay si ko sottorii kala sottorgal, ki ƴettantaake ɗum. Ko ɓen woni tigintiniraaɓe kon ko ɓe faggitii. Hino woodani ɓe njaram wulɗam e lepte muusuɗe sabu kon ko ɓe yeddaynoo.
Maaku : "E men nodday gaanin Alla kon ko nafataa men kadi lorrataa men? Men ruttitee e gaɗa-teppe amen ɓaawo nde Alla fewni men, wano on mo seytaane fijiri ka leydi himo weemi, himo mari wonndiiɓe ɓe no nodda mo e peewal : "Aru e amen"? Maaku : "Pellet, peewal Alla ngal, ko ngal woni peewal. Men yamiraama jebbilanagol Jom-Winndere nden,
e wonnde ñiiɓnee julde nden hulon Mo. Ko Kanko woni on Mo mooɓoyteɗon ka Mun.
Ko Kanko woni On tagirɗo kammuuli ɗin e leydi ndin goonga. Ñalnde O Daaloyta : "laato!", ɗum laatoo, Daalol Makko ngol ko goonga. Ko Kanko [tun] laamu woodani Ñalnde wuttoytee ka alaadu. Annduɗo ko wirnii e ko feeñi. Ko Kanko woni Ñeeñuɗo, Humpitiiɗo.
Janto] tuma nde Ibraa hiima maakannoo ben makko Aazara: "Ea jogitoto sanamuuji reweteeɗi?" Pellet, min miɗo yi'e an e yimɓe maa ɓen,e nder majjere ɓanngunde!".
Ko wano non Men holliri Ibraahiima laamuuji kammuuli ɗin e leydi ndin, e fii yo o jeye e yananaaɓe ɓen.
Nde jemma on niɓɓitunoo e makko, o tini hoodere, o maaki : "Ndee ɗoo ko joomi am!" Ɓaawo nde mutii, o maaki : "Mi yiɗaa mutooɓe ɓen".
Nde o tini lewru ndun no jalbi, o maaki : "Nduu ɗoo ko joomi am!" Ɓaawo ndu mutii, o maaki : "Si Joomi am fewnaali lam, ma mi jeye e yimɓe majjuɓe ɓen".
Nde o tinunoo naange ngen no jalbi, o maaki : "Ngee ɗoo ko joomi am! Ko ngee ɗoo ɓuri mawnude" Ɓaawo nge mutii, o maaki : "Ko onon yo yimɓe am, min ko mi daɗndiiɗo e kon ko sirkoton".
Min dey mi fewtinirii yeeso am ngon e On Taguɗo kammuuli ɗin e leydi ndin ; ooñiiɗo=haniifiyanke, min mi jeyaaka e sirkooɓe ɓen.
Yimɓe makko ɓen wennji mo ; o maaki : "E on wennjay lam fii Alla, gomɗii le O fewnii lam? Mi hulataa kon ko kafidoton e Makko, si wanaa nde Joomi am Muuyi huunde. Joomi am yaajanii kala huunde anndal. E on waajitotaako?
Ko honno mi hulirta kon ko kafiduɗon on hulaali onon le on kafidii Alla e huunde nde O Jippinanaali on hujja? Ko honnde e feddeeji ɗin ɗiɗi ɓuri hanndude e deeƴere? Si on laatike annduɓe.
Ɓen gomɗimɓe ɓe jillaali gomɗinal maɓɓe ngal e tooñe, ɓen ɗon no woodani ɓe hoolaare, ɓen ko feewuɓe".
Ɗun ko hujja Amen mo Men Okki Ibraahiima e dow yimɓe Makko ɓen. Meɗen Ɓamtana darjaaji on mo Men Muuyi. Pellet, Joomi maaɗa ko Ñeeño, Annduɗo.
Men Okki mo Ishaaqa e Yaaquuba Men fewni ɓe kala. E Nuuhu Men Fewni mo ko adii, hino jeyaa e jurriiyaaji makko, Daawuuda e Sulaymaana e Ayyuuba e Yuusufa e Muusaa e Haaruuna. Ko wano nii Men yoɓirta moƴƴinooɓe ɓen.
E Zakariyaa e Yahyaa e Iisaa e Ilyaasa, kala maɓɓe ko jeyaaɓe e moƴƴuɓe.
E Ismaa'iila e Alyasa'a e Luutu, kala maɓɓe Men Ɓurnii e Winndere nden.
E baabiraaɓe maɓɓe ɓen e Jurriiyaaji maɓɓe ɗin e musiɗɓe maɓɓe ɓen, Men Suɓii ɓe, Men Fewni ɓe e laawol focciingol.
Ɗum ko peewal Alla, himo Fewnira ngal on Mo O Muuyi e jeyaaɓe Makko ɓen. Sinno ɓe sirkuno, poɓayno=yirbatna gaay e maɓɓe kon ko ɓe gollaaynoo.
Ko ɓen woni ɓe Men Okki Deftere nden e Ñeñƴal ngal e Annabaaku ngun. Si ɓee yeddii ɗin, gomɗii Men Fawii ɗi yimɓe, ɓe laataaki yeddooɓe ɗi.
Ko ɓen woni ɓe Alla Fewni : ko peewal maɓɓe ngal ñemtintaa. Maaku : "Mi lamndotaako e ɗum njoɓdi". Nde wonaali si wanaa waaju Winndere nden.
Ɓe mawniniraali Alla no O haani mawninireede non tuma ɓe wi'unoo : "Alla Jippinaali e neɗɗanke hau e huunde". Maaku : "Ko hommno jippini Deftere nde Muusaa addi nden, ko nde annoora e peewal wonannde yimɓe ɓen? Hiɗon waɗa nde ɗeri, feññinon goɗɗum e majji, suuɗon ko heewi.Anndinaɗon ko onon anndaano onon, wanaa baabiraaɓe mo'on. Maaku : "Ko Alla". Refti accaaɓe e jumpougol maɓɓe hiɓe fija.
Ndee ɗoo ko Deftere nde Men Jippini : barkinaande, goonginnde ko woni yeesi mayre, e fii yo a waajor nde yimɓe Makko ɓen e ɓen wonɓe takko ɗon. Ɓen gomɗimɓe laakara, hino gomɗini nden, kamɓe hiɓe reenoo e julde maɓɓe nden.
Alaa ɓurɗo tooñude haa foti wa on fefindiiɗo e Alla fenaande maa o wi'i : "Wahayinaama e am", hara hay huunde wahayinaaka e makko. E on wi'uɗo : "Mi jippinay sugu kon ko Alla Jippini". Sinno a tinuno nde tooñooɓe ɓen woni e paɗɗe maayde, hara Malaa'ikaaɓe ɓen hino fonti juuɗe maɓe ɗen (no wi'a): "Yaltinee pittaali mon ɗin. Hannde on yoɓete lepte hoynooje sabu kon ko haalaynoɗon e hoore Alla ko wanaa goonga, laatiɗon gaay e Aayeeje Makko ɗen hiɗon mawnintinoo.
Gomɗii on ardirii Men telɗugol, wano Men Tagirnoo on arannde laawol, on accii kon ko Men Jeynunoo on ɓaawo mon. Men Yiidaali e mon tefooɓe mon ɓen ɓe aaƴinoɗon wonnde kamɓe e mooɗon ko ɓe kafiduɓe. Gomɗii taƴondiral waɗii hakkunde mo'on : majjirii on kon ko laatinoɗon hiɗon aaƴoo.
Pellet, ko Alla woni feccuɗo abbere e kundin : himo yaltina ko wuuri e immorde e ko maayi, ko O yaltinoowo ka maayi immorde e ko wuuri. O mo'on ko Alla. Ko honno wonaɗon fefindoreede?
Feccuɗo subakaaji ɗin, O waɗi jemma on deeƴirde, naange ngen e lewru ndun limirɗi. Ɗum ko hoddiroore On Fooluɗo, Annduɗo.
Ko Kanko woni waɗanɗo on koode ɗen fii yo on fewnitorɗe ka niɓe njorndi e ka maayo. Gomɗii Men fensitii Aayeeje ɗen wonannde yimɓe annduɓe.
Ko Kanko woni fuɗɗuɗo on immorde e wonkii wooti, ko ñiiɓirde e marorde. Gomɗii Men fensitii Aayeeje ɗen wonannde yimɓe faamooɓe.
Ko Kanko woni On Jippin jippinɗo ndiyam immorde ka kammu, Men yaltini e majjam puɗi kala huunde, Men yaltini e majjam e ɗin (puɗi) keccum, Meɗen yaltina e mun gabbe fawondirɗe ; e ka tamrooje immorde e piindi majje on dukke baɗtiiɗe, e gese immorde e inabuuje e nebbanteeje e rummaanaaje, nannduɗe e ɗe nanndaa. Ndaaree dimɗe mun ɗen si ɗe rimii e ɓenndugol mun. Pellet, no e ɗum ɗon mooɗon, Aayeeje wonannde yimɓe gomɗinooɓe.
Ɓe waɗanii Alla jinnaaji kafidiiɗi, tawi le O tagii ɓe. Ɓe waɗani Mo ɓiɗɓe worɓe e rewɓe ko aldaa e ganndal! Senayee woodanii Mo, O Woɗɗike gaay e ko ɓe sifotoo kon.
Fuɗɗuɗo kammuuli ɗin e leydi ndin. Ko honno woodiranta Mo ɓiɗɗo O maraa ɓeyngu?! O tagii kala huunde, Kanko ko O Annduɗo kala huunde.
On mon ko Alla, Joomi mon! Reweteeɗo alaa (e goonga) si wanaa Kanko, Taguɗo kala huunde. Rewee Mo. Kanko e dow kala huunde ko O fawtiiɗo.
Giiɗe ɗen huɓindotaako Mo, Kanko himo Huɓindoo giiɗe ɗen. Ko Kanko woni Newiiɗo, Humpitiiɗo.
Gomɗii hujjaaji arii e mon immorde ka Joomi mon : kala jaɓuɗo yi'ude ko hoore-makko [o yi'ani], kala kadi huminkiniiɗo ko hoore-makko [o huminanii]. Mi wonaali e dow mooɗon reenoowo.
Ko wano non Men Firlisirta Aayeeje ɗen, e fii no ɓe wi'ira : "A janngu", e fii yo Men Feññinan ɗum yimɓe anndooɓe.
Jokku ko Wahyinaa kon e maa immorde ka Joomi maa. Alaa reweteeɗo (e goonga) si wanaa Kanko. Ɗuurno gaay e sirkooɓe ɓen.
Sinno Alla Muuyuno, ɓe sirkataano! Men Waɗaali ma e dow maɓɓe reewnoowo ; a wonaali kadi e dow maɓɓe fawtiiɗo.
Wata on on yennu ɓen rewooɓe gaani Alla, sakko ɓe yennira Alla yottagol ko aldaa e ganndal. Ko wano nii Men Cuɗirani kala mofte, golle maɓɓe, refti ko ka Joomi maɓɓe woni ruttorde maɓɓe ; O Humpita ɓe kon ko ɓe laatinoo hiɓe golla.
Ɓe woodndirii Alla hattirde woondoore maɓɓe : si Aaya arii e maɓɓe, maa ɓe gomɗin mo. Maaku : "Anndee Aayeeje ɗen ko ka Alla woni". E ko so'ini on wonnde si ɗe arii, ɓe gomɗintaa?
Men Waylitiray ɓerɗe maɓɓe e giiɗe maɓɓe, wano ɓe gomɗiniraali ɗe ka arannde laawol ; Men Acca ɓe e bewre maɓɓe hiɓe weema.
Sinno Men Jippinno e maɓɓe Malaa'ika, maayɓe ɓen yeewtidi e maɓɓe, Men Mooɓi e maɓɓe kala huunde yeeso maɓɓe ; ɓe laatotanooko gomɗimɓe si wanaa nde Alla Muuyi. Kono ko ɗuuɗi e maɓɓe hino majjaa.
Ko woni nii Men Waɗirani kala Annabaajo gaño : seytaaneeji yimɓe e jinna ; yoga maɓɓe no wahyina e yoga, cuɗaari konngol hodo. Sinno Joomi maa Muuyuno, ɓe waɗataani ɗum, tertodu ɓe e ko ɓe fefindotoo.
E fii yo heɗito ɗum, ɓerɗe ɓen ɓe gomɗinaa laakara, e fii yo ɓe wele ɗum, e fii yo ɓe fefindo huunde nde ɓe fefindotoo.
E ko ko woori Alla mi ɗaɓɓata ñaawoowo, ko Kanko woni Jippinɗo e mo'on ndee Deftere fensitaande? Ɓen ɓe Men Okki Defte ɓen, hiɓe anndi wonnde ko nde Jippinaande immorde ka Joomi maaɗa goonga. Wata a jeye e sikkitiiɓe ɓen.
Konngol Joomi maaɗa ngol timmirii goonga e nunɗal. Alaa wattitoowo konnguɗi Makko ɗin. Ko Kanko woni Nanoowo, Annduɗo.
Si a ɗoftike ko ɓuri ɗuuɗude e wonɓe ka leydi ɓen, ɓe majjinte e laawol Alla ngol : ɓe wonaalli hiɓe jokka si wanaa sikke, ɓe wonaali si wanaa hottotooɓe.
Pellet, ko Joomi maa ɓuri Anndude on majjuɗo laawol Makko ngol, ko Kanko kadi ɓuri Anndude feewuɓe ɓen.
Ñaamee kon ko Innde Alla jantaa e mun si on laatike gomɗimɓe Aayeeje Makko ɗen.
E ko haɗata on nde on ñaamataa kon ko Innde Alla jantaa e mun? Gomɗii O Fensitanii on kon ko O Harmini e mon, si wanaa kon ko ɓittorɗon e mun. Pellet, ko ɗuuɗi [e sirkooɓe ɓen] hino majjira mbeleeɗe mu'un ko alaa e ganndal. Pellet, ko Joomi ɓuri Anndude jaggitooɓe ɓen.
Tertee ko feeñi e bakkaatu e ko wirnii e mun. Pellet, ɓen faggitotooɓe bakkaatu, ɓe yoɓoyte kon ko laatinoo hiɓe fefindoo.
Wata on ñaamu kon ko Innde Alla jantaaka e mun, pellet, (salagol) ɗum ko faasiqiyaagal. E pellet, seytaaneeji ɗin no sowonsina e weldiiɓe maɓɓe ɓen no ɓe wennjira on. Si on ɗoftike ɓe, haray pellet, ko on sirkuɓe.
E ko on laatinooɗo maayɗo, Wuurniti mo, Men wuurniti mbo Waɗani mo annoora himo yaara on hakkunde yimɓe ɓen, wa'ata wa on wonɗon e niɓe mo wanaa yaltoowo ton? Ko wano non heeferɓe ɓen cuɗiranaa kon ko ɓe gollaynoo.
Ko wano non Men Waɗiri e kala hoɗo, mawɓe bonɓe, fii no ɓe fewjira e mayre. Ɓe alaa e fewjude si wanaa e ko'e maɓɓe, kono ɓe so'aa anndude.
Si Aaya arii e maɓɓe ɓe wi'a : "Men gomɗintaa haa men okkee sugu ko Nulaaɓe Alla ɓen okkaa kon". Ko Alla ɓuri Anndude ka O Waɗata Nulal Makko ngal. Aray ka koyeera e lepte tiiɗuɗe heɓa ɓen bonɓe, sabu kon ko ɓe fewjanynoo.
Kala mo Alla Faandii fewnude, O Yaññanay=yaajnat ɓernde makko nden Lislaamu. Kala kadi mo O Faandii Majjinnde, O Waɗay ɓernde makko nden faaɗunde ɓittunde ; hara himo wa'i wa ŋabboowo yaha ka kammu. Ko wano non Alla Waɗirta lepte ɗen e ɓen ɓe gomɗintaa.
Ko ɗum ɗoo woni laawol Joomi maaɗa ngol feewungol. Gomɗii Men Fensitii Aayeeje ɗen woannde yimɓe waajitotooɓe.
Hino woodanibe galle kisal ka Joomi maɓɓe. Ko Kanko woni Giɗo maɓɓe sabu kon ko ɓe gollaynoo.
Ñalnde O Mooɓitoyta ɓe denndaangal : "Ko onon yo onon yo dental jinna, gomɗii on ɗuɗɗinorii (majjingol) yimɓe ɓen". Yiɗɓe maɓɓe ɓen ka yimɓe wi'a : "Joomi amen, yoga amen dakmitorii yoga, men yottike ngal caatal=lajal amen ngal saatinanɗaa men". O Daala : "Ko Yiite ngen woni werde mon, ko on luttooɓe ton, si wanaa kon ko Alla Muuyi". Pellet, Joomi maaɗa ko Ñeeñuɗo, Annduɗo.
Ko wano non Men Wurtirta yoga e tooñooɓe ɓen e hoore yoga ; sabu kon ko ɓe faggitotonoo.
Ko onon yo dental jinna e yimɓe, e araali e mo'on Nulaaɓe jeyaaɓe e mo'on, ɓe no fillanoo on Aayeeje Am ɗen, ɓe rentina on hawrugol ndee ɗoo Ñalaande mon? Ɓe wi'a : "Men seedike e hoore pittaali amen". Nguurndam aduna ɗam hodi ɓe ; ɓe seeditii e hoore pittaali maɓɓe ɗin wonnde ɓe laatino heeferɓe.
Ɗum ko tawde Joomi maa wonaali halkoowo ca'e sabu tooñe, hara yimɓe majje ko welsindiiɓe.
Hino woodani kala en darjaaji kon ko ɓe golli. Joomi maa wonaali Welsindiiɗo e kon ko ɓe gollata.
Ko Joomi ma woni Galo Jom-Yurmeende. Si O Muuyii O Naɓay on, O Lontina ɓaawo mo'on ko O Muuyi ; wano O Fuɗɗornoo on immorde e ɓiɗɓe yimɓe goo.
Pellet, ko fodaɗon kon ko aray ɗum. On wonaali ronkinooɓe [Men].
Maaku: "Ko onon yo yimɓe, gollee e nokku mo'on, min ko mi golloowo. On anndoyay ko hommbo (e men) laatantoo ɗum battane galle ɗen". pellet,O malnatah tooñooɓe ɓen.
Ɓe waɗanii Alla geɓal e ko O Tagi kon immorde e gese e neemoraaɗi, ɓe wi'i : "Ɗum ɗoo ko Alla -e aaƴagol maɓɓe!- Ɗum ɗoo ko kafidiiɗi amen ɗin". Ko wanani kon kafidiiɗi maɓɓe ɗin hewtataa Alla, kono ko wonani kon Alla hewtay kadidiiɗi maɓɓe ɗin. Ko ɓe ñaawata kon bonii!
Ko wano non kafidiiɗi ko heewi e sirkooɓe ɓen cuɗirani ɓe warugol ɓiɗɓe maɓɓe, fii yo ɗi halkuɓe e fii yo ɓe jiiɓitu diina maɓɓe kan. Sinno Alla Muuyuno, ɓe waɗataano ɗum. Tertodu ɓe e ko ɓe fefindotoo.
Ɓe wi'i : "Ɗii ɗoo ko neemoraaɗi e gese feraaɗi : ñaamataa ɗi si wanaa on mo men yiɗi."-Ka aaƴagol maɓɓe!- E neemoraaɗi harminaaɗi ɓabbe mun, e neemoraaɗi ɗi ɓe jantotaako Innde Alla e mun, fefindagol e Makko ; O Yoɓoyay ɓe kon ko ɓe fefindotonoo. Ma Alla yobbe fefindagol mu*en ngol.
Ɓe wi'i kadi: "Ko woni kon e deedi ɗii neemoraaɗi, ko heeranii ɗum worɓe amen, harmani rewɓe amen". Si ɗum wonii ko jiibuɗum, kamɓe ko ɓe kafooɓe ɗum. O Yoɓoyay ɓe ko ɓe hanndi kon. Kanko ko O Ñeeñuɗo, Annduɗo.
Gomɗii sooyii ɓen warirɓe ɓiɗɓe mun njofoyaagal ko aldaa e ganndal, ɓe harminiri kon ko Alla Arsiki ɓe fefindagol e hoore Alla. Gomɗii ɓe majjii, ɓe wonaano feewuɓe.
Ko Kanko woni On Fuɗɗuɗo gese waɗaaɗe bente e ɗe waɗaaka bente, e tamarooje, e remuruuji sertuɗi ñaamndu mu'un, e nebbanteeje, e rummaana nannduɗe e ɗe nanndaa. Ñaamee e dimɗe majje si ɗe rimii, jonnon asakal mun ñalnde soñaa. Wata on ɓurtin, pellet, Kanko O Yiɗaa ɓurtinooɓe ɓen.
Hino e neemoraaɗi ɗin ronndotooɗi e joltuɗi. Ñaamee e kon ko Alla Arsiki on, wata on jokku taaɓaŋlle seytaane ɗen, pellet, kanko ko o gaño mon feeñuɗo.
[O Taganii on] nooneeji jeetati : no e baali ɗin ɗiɗi, no e be'i ɗin kadi ɗiɗi. Maaku : "E ko gori ɗin ɗiɗi O Harmini kaa ko deyi ɗin ɗiɗi, kaa ko ko woni e nder renngaaji deyi ɗin ɗiɗi? Humpitiree lam ganndal si on laatike goonguɓe ;
No e gelooɗi ɗin ɗiɗi, no e na'i ɗin kadi ɗiɗi. Maaku : "E ko gori ɗin ɗiɗi O Harmini kaa ko deyi ɗin ɗiɗi, kaa ko ko woni e nder renngaaji deyi ɗin ɗiɗi, kaa on seedino tuma Alla Wasiyinoo on ɗum?" Kohommbo ɓuri tooñude haa fota wa on fefindiiɗo fenaande e hoore Alla fii no o majjiniri yimɓe ɓen ko aldaa e ganndal? Pellet, Alla Fewnataa yimɓe tooñooɓe ɓen.
Maaku : "Mi tawaali e kon ko wahyinaa e am, ko harminaa e ñaamoowo mo no ñaama ɗum, si wanaa nde laatotoo ko maayi (jiibi), maa ƴiiƴam sankotooɗam, maa teewu kose -sabu ɗum ko soɓe- maa (ko hirsiraa) faasiqiyaagal". Kala on ɓittiiɗo, hara wanaa bewɗo, wanaa jaggituɗo, haray pellet, Joomi maa ko Haforoowo, Hinnotooɗo.
Ko en ɓen Alyahuudaaɓe (tun) woni ko Men Harmini kala ko jogii peɗaali. Na'i ɗin e dammi ɗin kadi, Men Harminii e maɓɓe ɓelle majji ɗen, si wanaa ko ɓabbe majji ronndii, maa tete on, maa ko jillondiri e ƴi'e. Ko ɗum Men Yoɓirnoo ɓe berwre maɓɓe nden. Pellet, ko Men Goonguɓe.
Si ɓe fennii ma, maaku : "Joomi mon ko Jom-Yurmeende yaajunde, lepte Makko ɗen ruttetaake e yimɓe bomɓe ɓen".
Arma sirkuɓe ɓen wi'a : "Sinno Alla Muuyuno, men sirkataano, wanaa baabiraaɓe amen ɓen, men harmintaano kadi hay e huunde". Ko non ɓen adinooɓe ɓe fennirnoo haa ɓe meeɗi lepte Amen ɗen. Maaku : "Hara ganndal no woodani on yaltinanon men ngal? Pellet, on jokkaa si wanaa sikke, onon on wonaali si wanaa fenooɓe".
Maaku : "Ko Alla woodani hujja yottiiɗo on.Sinno O Muuyuno, O Fewnayno on denndaangal".
Maaku : "Addee seedeeɓe mon ɓen, ɓe seeditoo wonnde Alla Harminii ɗum ɗoo". Si ɓe seedike, wata a seedodu e maɓɓe. Wata a jokku mbeleeɗe ɓen fennuɓe Aayeeje Amen ɗen e ɓen ɓe gomɗinaa laakara, kamɓe hiɓe sirkana Joomi maɓɓe.
Maaku : "Aree mi janngana on ko Joomi mo Harmini e mon : ko nde kafidoton e Makko huunde, waɗanon jibimɓe mon ɓen moƴƴere. Wata on waru ɓiɗɓe mon ɓen kulol immorde e baasal. Ko Menen Arsikata on e kamɓe. Wata on ɓaɗto pankare ɗen ko feeñi e majje e ko wirnii. Wata waru wonkii ki Alla Harmini si wanaa e goonga. Ko ɗum mooɗon O Wasiyii on ; belajo'o, on haqqilay.
Wata on ɓaɗto jawdi wonduɗo si wanaa hara ko no ɓuri moƴƴirde, haa o yottoo kellefuyee makko. Timminiree etirɗe ɗen e manndikirɗe= peesirde ɗen no nunɗiri. Men fawaa wonkii si wanaa ko ki townata. Si on wowlay nunɗee hay si ko e hoore jom-ɓaɗtodal. Ahadi Alla ndin hunnon. Ko ɗum mooɗon woni ko O Wasiyii on; belajo'o, on annditay.
"E wonnde pellet, ɗum ɗoo ko laawol am focciingol, jokkee ngol ; wata on jokku laawoy senndaykoy on e laawol Makko ngol". Ko ɗum mooɗon woni ko O Wasiyii on ; belajo'o, on rentoto.
Refti Men Okki Muusaa Deftere nden timmirnde (neema) mo o moƴƴiniri, fensitunde kala huunde, ko nde peewal e yurmeende ; belajo'o, ɓe gomɗinay hawrygol e Jommi maɓɓe.
Ndee ɗoo ko Deftere (Alqur'aana), Men Jippiinde ko nde barkinnde - jokkee nde, rentoɗon ; belajo'o, on yurmedon.
Fii wata on wi'oy : "Defte ɗen ko e feddeeji ɗiɗi Jippinaa, ado amen, men laatinoke welsindiiɓe janngugol ɗe".
maa ɗum wi'on : "Sinno menen, Deftere nden Jippinano e amen, men laatotono ɓurɓe ɓen ɗon feewude". Gomɗii arii on immorde ka Joomi mon, ɓanngannduyee, e peewal, e yurmeende. Alaa ɓurɗo tooñude haa hewta on fennuɗo Aayeeje Alla ɗen o ɗuurnii ɗe. Arma Men Yoɓiroya ɓen ɗuurnotooɓe Aayeeje Amen ɗen lepte bonɗe, sabu ko ɓe laatinoo hiɓe ɗuurnoo.
Hara ɓee no habbii si wanaa nde Malaa'ikaaɓe ɓen ara e maɓɓe? Maa Joomi maa Ara? Maa yoga e Maandeeji Joomi maa ara? Ñalnde yoga e Maandeeji Joomi maa ari, nafataa wonkii gomɗinal makki, ki laatanooki gomɗinki ko adii, maa ki faggitii e gomɗinal makki moƴƴere. Maaku : "Habbitee! Menen ko men habbitiiɓe".
Pellet, ɓen sennduɓe diina mun kan, ɓe laatii feddeeji, a jeyaaka e maɓɓe e huunde : Anndee fiyaaku maɓɓe ko faade ka Alla. Refti O Humpita ɓe ko ɓe laatinoo hiɓe golla.
Kala arduɗo e moƴƴere hino woodani mo sappo yeru mayre ; kala kadi arduɗo e bone o yoɓitetaake si wanaa yeru makko. Kamɓe ɓe tooñetaake.
Maaku : "Min, Joomi am Fewni lam faade e laawol focciingol, diina ñiiɓuka, diina Ibraahiima, ooñiiɗo [e diina meere] ; o jeyanooka e sirkooɓe ɓen".
Maaku : "Pellet, julde am nden, e kirse am ɗen, e nguurndam am ɗam, e maayde am nden, ko All woodani, Jeyɗo Winndere nden.
Kafidiiɗo alanaa Mo! Ko ɗum mi yamiraa, ko mi woni arano e jebbiliiɓe ɓen".
Maaku : "E ko tanaa Alla mi ɗaɓɓata reweteeɗo, ko Kanko woni Jeyɗo kala huunde?! Kala wonkii faggitantaako si wanaa e hoore-makki : wonkii ronndotaako bone wonkii goo. Refti ko faade ka Joomi mon woni ruttorde mon, O Humpita on kon ko luutondiraynoɗon e mun.
Ko Kanko woni Waɗuɗo on lontiiɓe ka keydi, O Ɓamtiri yoga mon dow yoga, darjaaji ; fii yo O Jarribo on e ko O Okki on. Pellet, Joomi maa ko yaawuɗo lepte, Kanko kadi, ko O Haforoowo, Hinnotooɗo.
Alif, Laam, Miim, Saad.
Ko Deftere Jippinaande e maaɗa, wata ɓitteende wonu ka ɓernde maa e mayre ; fii yo a waajor nde, ko nde waaju wonannde gomɗimɓe ɓen.
Jokkee ko Jippinaa e mon kon immorde ka Joomi mon, wata on jokku gaanin ɗum, weldiiɓe, fanɗii ko waajitotoɗon.
Ɗuuɗii e ca'e ɗe Men halki! Lepte Amen ɗen ari e majje jemma hiɓe waalii ɗaanii, maa hara ko ɓe fowtiiɓe ñalorma.
Noddaandu maɓɓe ndun ɓaawo lepte Amen ɗen arde ɓe, wonaano si naa wi'ugol : "Menen men laatino tooñooɓe".
Ma Men Lamnditoyo ɓen ɓe (Men) Nulunoo e mun, Ma Men Lamnditoyo kadi Nulaaɓe ɓen.
Ma Men Fillanoroyo ɓe (golle maɓɓe ɗen) e ganndal. Men wonaano wirniiɓe.
Manndakke=peesgol ɗen nde Ñalnde, ko ɗe goonga. Kala mo manndake (moƴƴi ɗen) teddi, ko ɓen ɗon woni maloyteeɓe ɓen.
Kala mo manndakke (moƴƴi) mun foygitii=hoyi, ko ɓen ɗon woni sooyinirɓe pittaali mu'un saɓu ko ɓe laatinoo hiɓe yedda Aayeeje Amen ɗen.
Gomɗii Men Newinanii on ke leydi, Men Waɗani on e mayri nguuree. (Kono) fanɗii ko yettoton.
Gomɗii Men tagii on, refti Men Mbaadini on, refti Men Wi'ani Malaa'ikaaɓe ɓen : "Sujjanee Aadama", ɓe sujji, si wanaa Ibliisa, o jeyanooka e sujjuɓe ɓen.
O Daali : "Ko haɗu-maa nde sujjataa nde Mi Yamir-maa?" O wi'i : "Miɗo ɓuri mo moƴƴude : A Tagii lam immorde e Yiite, A Tagii mo immorde e loopal".
O Daali : "Jippo ton, haananaama nde mawnintintoɗaa ton. Yaltu, an ko a jeyaaɗo e hoyɓe ɓen".
[Ibliisa] wi'i : "Nennitanam haa ñalnde ɓe immintintee".
[Alla] Daali : "An, ko a jeyaaɗo e nennitanteeɓe ɓen".
[Ibliisa] wi'i : "Sabu ko bewinirɗaa lam kon, ma mi jooɗano ɓe ka laawol Maa focciingol.
Refti mi ardiranay ɓe yeeso maɓɓe e ɓaawo maɓɓe, e ka e ñaame maɓɓe e ka nane maɓɓe. A tawataa ko ɓuri ɗuuɗude e maɓɓe ko yettooɓe [Ma]".
[Alla] Daali : "Yaltu ton, ko a ŋiñaaɗo raɗaaɗo. Kala jokkuɗo ma e maɓɓe, ma Mi hebbiiroy Jahannama onon denndaangal".
"Ko an yo Aadama, hoɗu an e ɓeyngu maa ka Aljanna, ñaamee kala nokku ka yiɗu-ɗon ; wata tun on ɓaɗto ngal ɗoo leggal, sakko laatoɗon e tooñooɓe ɓen".
Seytaane sowinsini ɓe, fii yo o feññinan ɓe ko suuɗaa e maɓɓe e awraaji maɓɓe, o wi'i : "Joomi mon haɗiraali on ngal leggal si wanaa fii wata on laato Malaa'ika maa laatoɗon duumotooɓe [ka Aljanna]".
O woondani ɓe o wi'i : "Min ko mi laaɓanooɓe on".
O hodiri ɓe janfa. Nde ɓe meeɗunoo laggal ngal, awraaji maɓɓe ɗin feeñani ɓe, ɓe waɗti hiɓe surritora kaaki Aljanna ɗin. Joomi maɓɓe noddi ɓe : "E Mi haɗaano on e ngal leggal, Mi wi'ani on : Pellet, seytaane ko gaño mo'on ɓannguɗo?!".
Ɓe wi'idi ɓe ɗiɗo : "Joomi amen, men tooñii ko'e amen. Si A haforanaali men yurmeɗaa men, ma men jeye e sooyuɓe ɓen".
[Alla] Daali : "Jippee (ka leydi), yoga mon ko ayɓe yoga. Hino woodani on ka leydi ton ñiiɓirde e dakamme haa saanga".
[Alla] Daali : "Ko (ka leydi) ton wuuroton, ko ton kadi maayoton, ko e mayri kadi yaltinoyteɗon".
Ko onon yo ɓiɗɓe Aadam! Gomɗii Men Jippinii e mo'on conci surrayɗi awraaji mon ɗin e cuɗaari. -Ko cocni kulol ɗin non ɓuri muƴƴude.- Ko ɗum jeyaaɗum e Aayeeje Alla. Belajo'o, kamɓe ɓe waajitoto.
Ko onon yo ɓiɗɓe Aadama! Wata seytaane fitinir on wano o yaltinirnoo baabiraaɓe mon ɓen ka Aljanna, himo ɓoora e maɓɓe conci maɓɓe ɗin fii yo hollu ɓe awraaji maɓɓe ɗin. Pellet, himo reeni on kanko e gorol makko ngol nokku ka on yi'ataa ɓe. Menen Men waɗii seytaaneeji ɗin weldiiɗi ɓen ɓen gomɗintaa.
Si ɓe waɗii pankare, ɓe wi'a : "Men tawru ɗum baabiraaɓe amen ɓen, ko Alla yamiri men ɗum". Maaku : "Pellet, Alla yamirtaa pankare. E on wowlay e hoore Alla ko on anndaa?!".
Maaku : "Joomi am yamirii nunɗal. Ñiiɓnon geece mon ɗen nokku kala e ka juuloton, tororon Mo laɓɓinangol Mo diina kan. Ko wano O Fuɗɗori on non ruttirton".
Fedde goo O fewnii, fedde goo majjere nden jojji e hoore maɓɓe. Kamɓe ɓe jogitike seytaaneeji ɗin weldiiɓe gaanin Alla, kamɓe hiɓe sikka ko ɓe feewuɓe.
Ko onon yo ɓiɗɓe Aadama, ƴettee cuɗaari mon ndin nokku kala ka juuloton. Ñaamee yaron wata on fantin. Pellet, Kanko O yiɗaa fantinooɓe ɓen.
Maaku : "Ko hommbo harmini cuɗaari Alla ndi O Yaltinani jeyaaɓe Makko ɓen, e laaɓuɗi ɗin ka arsikeeji?" Maaku : "Ɗin ɓen gomɗimɓe ka nguurndam aduna woodani, heeraniiɗi [ɓe] Ñalnde Darngal". Ko wano non Men Fensitirta Aayeeje ɗen, woanannde yimɓe anndooɓe.
Maaku : "Joomi am ko Harmini : ko pankare ɗen -ko feeñi e majje ko suuɗii-, e bakkaatu, e bewrugol ko aldaa e goonga, e nde sirkanton Mo kon ko O Jippinanaali ɗum hujja, e nde wowloton e Alla ko on anndaa.
Hino woodani kala mofte laja. Si lajal maɓɓe ngal arii, ɓe nennitantaake saa'i gooto, ɓe ardinantaake kadi.
Ko onon yo ɓiɗɓe Aadama! Si aroyii e mon Nulaaɓe jeyaaɓe e mo'on, ɓe no fillanoo on Aayeeje Am, kala hulɗo [Alla] o moƴƴini [golle], kulol alanaa ɓen ɗon, wanaa kamɓe kadi sunoytoo.
Ɓen fennuɓe Aayeeje Amen ɗen ɓe townitanii e heɗe, ko ɓen woni yimɓe Yiite, kamɓe ko ɓe luttooɓe ton.
Alaa ɓurɗo tooñuɗo haa hewta on fefindiiɗo e Alla fenaande, maa o fenni Aayeeje Makko ɗen? Ɓen heɓay ɓe geɓal maɓɓe ngal e binndoodi ndin ; haa si Nulaaɓe Amen [warooɓe] ɓen arii ɓe, ɓe wara ɓe, ɓe wi'a : "Ko honto kon ko rewaynoɗon gaanin Alla [woni]?!" Ɓe wi'a : "Ɗi majjirii men". Ɓe seeditoo e ko'e maɓɓe, wonnde ɓe laatino yedduɓe.
[Malaa'ikaaɓe ɓen] wi'a : "Naate e moftaaji, gomɗii yawtii ado mon immorde e jinna e yimɓe ka nder Yiite". Tuma kala nde mofte naati, ɗe huɗa banndam majje. Haa si ɓe tawtindirii ton ɓe denndaanal, sakkitiiɓe maɓɓe ɓen wi'ana aramɓe maɓɓe ɓen : "Joomi amen! Ko ɓee majjini men : Okku ɓe lepte cowanɗe e Yiite ngen". O Daala : "Hino woodani kala [mon] cowanɗe, kono on anndaa".
Aramɓe maɓɓe ɓen wi'ana sakkitiiɓe ɓen : "Alanaa on e dow amen ɓural, meeɗiree lepte ɗen sabu kon ko faggitotonoɗon".
Pellet, ɓen fennuɓe Aayeeje Amen ɗen, ɓe townitanii ɗe, ɓe udditantaake dame kammuuli ɗin, ɓe naatataa kadi Aljanna haa ngelooba naata e wuddere meselal. Ko wano non Men yoɓirte ɓomɓe ɓen.
Hino woodani ɓe ka Jahannama ndaɗɗudi, no dow maɓɓe kadi kippoodi. Ko wanon non Men yoɓirta tooñooɓe ɓen.
Ɓen gomɗimɓe ɓe golli moƴƴuɗi - Men fawataa wonkii si wanaa ko ki waawi - Ko ɓen ɗon woni yimɓe Aljanna : kamɓe ko ɓe duumotooɓe ton.
Men ɓoori e ɓerɗe maɓɓe ɗen konnaagu, canɗi ɗin no ila senngo ley maɓɓe, ɓe wi'a : "Yettoore woodani Alla On fewuɗo men e ɗum ɗoo, men wonaano feewooɓe si Alla fewnaano men. Gomɗii Nulaaɓe Joomi amen ɓen addii goonga". Ɓe noddee si ko woni : "On ɗon mooɗon Aljanna, on roninaama mo, sabu kon ko gollaynoɗon".
Yimɓe Aljanna ɓen noddi yimɓe Yiite ɓen, si ko woni : "Gomɗii men tawii ko Joomi amen fodi men kon ko goonga. Onon kadi on tawii ko Joomi mon fodi on kon ko goonga?" Ɓe wi'i : "Eyyo". Noddoowo nodda hakkunde maɓɓe wonnde : Kuddi Alla ndin wonii e tooñooɓe ɓen,
Ɓen sakkotooɓe=falatoobe gaay e laawol Alla ngol, ɓe ɗaɓɓana ngol ooñorde, kamɓe kadi ko ɓe yedduɓe laakara".
Heedo no hakkunde maɓɓe. Hino e dow tulde La'raafi nden worɓe hiɓe anndira kala e maande mun. Ɓe nodda yimɓe Aljanna ɓen, si ko woni : "Kisiyee woni e mon!". Ɓe naataali mo kono hiɓe tamƴinii.
Si giiɗe maɓɓe ɗen fewtiniraa ɓannge yimɓe Yiite ɓen, ɓe wi'a : "Joomi amen! Wata A waɗtidu men e yimɓe tooñooɓe ɓen".
Yimɓe La'raafi ɓen noddi worɓe, hiɓe anndira ɓen maandeeji maɓɓe, ɓe wi'a : "Nafaali on mooɓugol mon [jawle], e kon ko laatinoɗon hiɗon mawnintinoo!".
E ko ɓee ɗoo woondirnoɗon [wonnde] Alla memintaa ɓe yurmeende?! Naatee Aljanna! Kulol alanaa on, wanaa onon woni ko sunoytoo.
Yimɓe Yiite ɓen noddi yimɓe Aljanna ɓen, si ko woni : "Yuppee e amen ndiyam, maa kon ko Alla arsiki on". Ɓe wi'a: "Pellet, Alla harmini ɗin ɗiɗi e heeferɓe ɓen
Ɓen jogitoriiɓe diina mun kan mbeleeɗe e fijindaaru, nguurndam aduna hodi ɓe. Hannde Men yejjitiray ɓe no ɓe yejjitirnoo hawrugol Ñalaande maɓɓe ndee, e kon ko ɓe yeddiraynoo Aayeeje Amen ɗen.
Gomɗii Men addanii ɓe Deftere, Men fensitiri nde e dow anndal, ko nde peewal e yurmeende ɓen yimɓe gomɗinooɓe.
Hara hiɓe habbii si wanaa battane mun ɗen? Ñalnde battane (firo) mayre arata, yejjitunooɓe ɗum ɓen ko adii wi'ay : "Gomɗii Nulaaɓe Joomi amen ɓen addii goonga. Hara tefooɓe no woodani men ɓe tefana men? Maa men ruttee [aduna] men golla ko wanaa ko men gollaaynoo?" Gomɗii ɓe hayrinii wonkiiji maɓɓe ; kon ko ɓe fefindotonoo majjiriɓe.
Pellet, Joomi mon ko Alla, On Taguɗo kammuuli ɗin e leydi ndin e nder balɗe jeegoo, refti O fotondiri ka hoore Arsi. Himo suddira jemma on ñalorma, hiɗi ɗaɓɓindira no yaccorii. Naange ngen e lewru ndun e koode ɗen ko eltiraaɗi yamiroore Makko. Faamee ko Kanko heeranii tagu ngun e yamiroore nden. Mawnii mawngu Alla, Jeyɗo Winndere nden.
Noddiiree Joomi mon yankinaare e gunndoo. Pellet, Kanko O Yiɗaa jaggitooɓe ɓen.
Wata on bonnu ke leydi ɓaawo moƴƴugol ndi. Noddiree Mo kulol e tama'u. Pellet, yumeende Alla nden no ɓadii moƴƴimɓe ɓen.
Ko Kanko woni Nuloowo keneeli ɗin welo-welo yeeso Yurmeende Makko nden. Haa si ndu ronndike duulere teddunde, Men Sogga nde e leydi maayndi [yoori], Men Jippina e mayri ndiyam, Men Yaltinira ɗam kala dimɗe. Ko non Men Yaltiniroyta maayɓe ɓen. Belajo'o, on waajitoto.
Leydi moƴƴiri ndin, puɗi mayri no yaltira duŋayee Joomi mayri ; ndin ndi (puɗi mun) boni, ndi yaltintaa si wanaa no saɗtiri. Ko non Men Ɓannginirta Aayeeje ɗen woannde yimɓe yettooɓe [Joomi mun].
Gomɗii Men Nulii Nuuhu e yimɓe makko ɓen, o maaki : "Ko onon yo yimɓe am, rewee Alla. Reweteeɗo alanaa on ko woori Mo. Min miɗo hulani on lepte Ñalaande mawnde".
Hooreeɓe mbatu yimɓe makko ɓen wi'i : "Menen meɗen yi'e e nder majjere ɓanngunde".
O maaki : "Ko onon yo yimɓe am, majjere (woo) alaa e am ; ko woni min, ko Nulaaɗo immorde ka Jeyɗo Winndere nden.
Miɗo yottina e mon Nule Joomi am, miɗo laaɓana on (reedu), miɗo anndi ka Alla ko on anndaa.
E on haawi fii waaju no ari on immorde ka Joomi mon e dow gorko jeyaaɗo e mo'on?! Fii yo o jertin on e fii yo on rento, belajo'o, on (heɓay) yurmeende [Alla].
Ɓe fenni mo. Men daɗndii mo e ɓen wonnduɓe e makko ka laana, Men yooli ɓen fennuɓe Aayeeje Amen ɗen. Pellet, ɓe laatino yimɓe wumiɗuɓe.
[Men Nulii] kadi faade e Aadinkooɓe ɓen, musiɗɗo maɓɓe on Huudi. O maaki : "Ko onon yo yimɓe am, rewee Alla, reweteeɗo alanaa on ko woori mo. E on hulataa [Mo]?!".
Hooreeɓe mbatu ɓen yedduɓe e yimɓe makko ɓen wi'i : "Menen meɗen yi'e e ɗayre, menen meɗen sikku maa jeyaaɗo e fenooɓe ɓen".
O maaki : "Ko onon yo yimɓe am, ɗayre (woo) alaa e am ; ko woni min, ko Nulaaɗo immorde ka Jeyɗo Winndere nden.
Miɗo yottina e mo'on Nule Joomi am, min (non) ko mi laaɓanoo on (reedu), hoolniiɗo.
E haawnu on fii waaju no ari on immorde ka Joomi mon e dow gorko jeyaaɗo e mo'on, fii yo o jertin on?! Janntee tuma nde O Waɗunoo on lontiiɓe ɓaawo yimɓe Nuuhu ɓen, O ɓeydi on ka tagu cemmbe. Jantee neemaaji Alla ɗin belajo'o, on malete.
Ɓe wi'i : "E a aru e amen fii yo men rewu Alla tun, men acca kon ko baabiraaɓe amen ɓen rewaynoo?! Awa addan men ko foduɗaa men kon (e lepte) si tawii ko a jeyaaɗo e goognuɓe ɓen.
O maaki : "Gomɗii yanii e mon immorde ka Joomi mon soɓe (lepte) e tikkere. E on wenjay lam fii inɗe ɗe innuɗon onon e baabiraaɓe mo'on, Alla Jippinaali fii majje hujja?! Faditee! Min, wonndude e mo'on, ko mi jeyaaɗo e faditiiɓe ɓen".
Men daɗndiri mo e ɓen wonnduɓe e makko yurmeende Amen, Men taƴi ɓabbe ɓen fennuɓe Aayeeje Amen ɗen, ɓe laatanooki gomɗimɓe.
[Men Nulii] kadi faade e Samuuda'en, musiɗɗo maɓɓe on Saalihu, o maaki : "Ko onon yo yimɓe am, rewee Alla. Reweteeɗo alanaa on ko woori Mo. Gomɗii arii on ɓanngannduyee immorde ka Joomi mon : mbaa ko ngelooba Alla maande wonannde on, tertee mba ñaama ka leydi Alla, wata on memir mba bone sakko lepte muusuɗe nannga on".
Annditee tuma nde O waɗunoo on lontiiɓe Aadinkooɓe ɓen, O weerni on ka leydi hiɗon jogitoo e ndantaaji mayri kuɓeeje, hiɗon lesa pelle (waɗon) cuuɗi. Annditee neemaaji Alla ɗin, wata on ɓurtinir ka leydi ko on bonnooɓe.
Hooreeɓe mbatu mawnintiniiɓe ɓen e yimɓe makko ɓen wi'ani gomɗimɓe lo'inaaɓe ɓen e maɓɓe : "E hiɗon anndi wonnde Saalihu ko Nulaaɗo immorde ka Joomi makko?" Ɓe wi'i : Menen ko men gomɗimɓe ko o Nulidaa e mun kon".
Ɓen mawnintiniiɓe wi'i : "Menen, kon ko gomɗinɗon, ko men yedduɓe ɗum".
Ɓe borii ngelooba mban, ɓe mawnintinii gaay e yamiroore Joomi maɓɓe nden, ɓe wi'i : "Ko an yo Saalihu, addan men kon ko foduɗaa men (e lepte) si tawii ko a jeyaaɗo e Nulaaɓe ɓen".
Dillaango ngon nanngi ɓe, ɓe waɗtini ka koɗooli maɓɓe ko ɓe jicciiɓe-ɗaanii.
O hucci ɓe o maaki : "Ko onon yo yimɓe am, gomɗii mi yottinii e mon Nulal Joomi am ngal mi laaɓanii on (reedu), konnon, on yiɗaa laaɓooɓe (reedu) ɓen.
E luuti, tuma nde o maakannoo yimɓe makko ɓen : " E o aray pankare ɗe goɗɗo goo adaaki on e mun e Winndere nden?!
Onon hiɗon yottoo e worɓe ɓen tuuyo accon rewɓe ɓen! Si ko woni, onon ko on yimɓe fantimɓe.
Jaabawol makko ɓen wonaano si wanaa ko ɓe wi'i : "Yaltinee ɓe ka hoɗo mon ; kamɓe ko ɓe yimɓe laɓɓintintooɓe".
Men daɗndi mo kanko e yimɓe makko ɓen, si wanaa debbo makko on ; onɗon heddoduno e (leptaaɓe) ɓen.
Men saaƴini toɓo e maɓɓe. Ndaarii ko honno battane bomɓe ɓen laatornoo?
[Men Nulii] kadi faade e Madyana, musiɗɗo maɓɓe on Su'aybu, o maaki : "Ko onon yo yimɓe am, rewee Alla. Reweteeɗo alanaa on ko woori Mo. Gomɗii ɓanngannduyee arii on immorde ka Joomi mon. Timminee etirɗe ɗen e manndikke ɗen, wata on ɗuytan yimɓe ɓen piiji maɓɓe ɗin, wata on bonnu ko leydi ɓaawo moƴƴugol ndi. Ko ɗum mooɗon ɓuri on moƴƴannde si on laatike gomɗimɓe".
Wata on jooɗo e kala laawol, hiɗon kammba, hiɗon sakko=faloo e laawol Alla ngol ɓen gomɗimɓe Mo, hiɗon ɗaɓɓana ngol ooñaare. Annditee tuma nde wonnoɗon seeɗaaɓe O ɗuɗɗini on. Ndaaree honno battane bonnooɓe ɓen laatornoo.
Si wonii fedde e mooɗon gomɗinii kon ko Nuliraa e mun, fedde goo gomɗinaali, muññee haa Alla ñaawa hakkunde me'en. Ko Kanko ɓuri moƴƴude e ñaawooɓe ɓen.
Mbatu mawnintiniingu e yimɓe makko ɓen wi'i : "Ko maa men yaltine an Su'aybu, e ɓen gomɗimɓe wonndude e maaɗa ka saare amen, maa ruttoɗon e diina amen". -O maaki : "Hay si tawii ko men añuɓe [ɗum]?".
Gomɗii (haray) men fefindike e hoore Alla fenaande si men ruttike e diina mon ɓaawo nde Alla daɗndi men e makka. Alanaa men nde men ruttoo e makka si wanaa nde Alla Joomi amen muuyi. Joomi amen yaajanii kala huunde Anndal. Ko e Alla men fawii. Joomi amen, ñaawir hakkunde amen e yimɓe amen ɓen goonga, ko An woni ɓurɗo moƴƴude e ñaawooɓe ɓen".
Mbatu ɓen yedduɓe e yimɓe makko ɓen wi'i : "Pellet, si on jokkii Su'aybu, onon ontuma ko on hayruɓe".
Dillaango ngon nanngi ɓe, ɓe waɗtini ka koɗooli maɓɓe ko ɓe jicciiɓe-ɗaanii.
Ɓen fennunooɓe Su'aybu, (ɓe halkorino) wa si ɓe meeɗaa wuurude e ngon [hoɗo]. Ɓen fennunooɓe Su'aybu, ɓe laatino kamɓe woni hayruɓe ɓen.
O ɗuurni ɓe, o maaki : "Ko onon yo yimɓe am, gomɗii mi yottinii e mo'on Nule Joomi am ɗen mi laaɓanii on (reedu). E ko honno mi surnortoo e yimɓe yedduɓe?!".
Men nulaali e saare hay e Annbaajo, si wanaa Men nanngirii yimɓe mayre ɓen saɗteende e lorra belajo'o, ɓe yankinoto.
Refti Men waɗtitiri nokku bone on moƴƴere, haa ɓe ɗuuɗi, ɓe wi'i : "Gomɗii saɗtteende e newennde heɓiino baabiraaɓe amen ɓen". Men nanngiri ɓe juhal, tawi kamɓe ɓe so'aa anndude.
Sinno yimɓe ca'e ɓen gomɗinno ɓe huli (Joomi maɓɓe), Men udditanayno ɓe moƴƴereeji immorde ka Kammu e ka leydi. Kono ɓe fenni, Men nanngitiri ɓe (lepte ɗen) kon ko ɓe faggitotonoo.
Hara yimɓe ca'e ɓen hooli nde lepte Amen ɗen arataa ɓe jemma, hara hiɓe ɗaanii?
Kaa hara yimɓe ca'e ɓen hooli nde lepte Amen ɗen arataa ɓe ka walluhaa, hara hiɓe fija?
E ɓe hooli pewje Alla ɗen? Hoolotaako pewje Alla ɗen si wanaa yimɓe hayruɓe ɓen.
E ɓannganaali ɓen ronooɓe leydi ɓen ɓaawo (halkagol) yimɓe mayri ɓen, wonnde si Men Muuyuno Men meminirayno ɓe [lepte ɗen] junuubi maɓɓe ɗin? Men nota e ɓerɗe maɓɓe ɗen hara kamɓe ɓe nanataa.
Ɗen ca'e, Meɗen fillano maa kumpite majje. Gomɗii Nulaaɓe maɓɓe ɓen addanii ɓe ɓanngannduyeeji, ɓe wonaano gomɗinooɓe ko ɓe fenni kon ko adii. Ko wano nii All notirta e ɓerɗe heeferɓe ɓen.
Men tawaano ko ɓuri ɗuuɗude e maɓɓe hunnooɓe ahadi ; si ko men tawi, ko ɓuri ɗuuɗude e maɓɓe ko faasiqiiɓe.
Refti Men Nulidi ɓaawo maɓɓe Muusaa e Maandeeji Amen ɗin haa e Fir'awna e mbatu mu'un, ɓe yeddi ɗi. Ndaaru ko honno battane bonnooɓe ɓen laatornoo.
Muusaa maaki : "Ko an yo Fir'awna, min ko Nulaaɗo immorde ka Jeyɗo Winndere nden
No hanndi e am nde mi wowlataa e hoore Alla si wanaa goonga. Gomɗii mi addanii on ɓanngannduyee immorde ka Joomi mon. neldam e ɓiɗɓe Israa'iila ɓen.
[Fir'awna] wi'i : "Si tawii a ardii e Maande, addu nde si tawii ko a jeyaaɗo e goonguɓe ɓen".
O werliiii tuggordu makko ndun, jaka ko ndu biidaande=ngoolwa ɓanngundi.
O yaltini junngo makko ngon, jaka yoo ko ngo rawnungo wonannde ndaarooɓe ɓen.
Mbatu yimɓe Fir'awna ɓen wi'i : "Pellet, oo, ko mbileejo annduɗo".
"O faala yaltinnde on ka leydi mo'on". -"Ko honɗum yamirton?"
Ɓe wi'i : "Nennu mo e musiɗɗo makko on, nulaa e ca'e ɗen mooɓooɓe (mbile)".
Ɓe addane kala mbileejo annduɗo.
Mbileeɓe ɓen ari Fir'awna ɓe wi'i : "Hara njoɓdi no woodani men, si men wonii fooluɓe ɓen?"
O wi'i : "Eyyo, haray on jeyaama e ɓaɗtinaaɓe ɓen".
Ɓe wi'i : "Ko an yo Muusaa, si ɗa yiɗi ko nde bugotoɗaa, maa men wona (adotooɓe) bugagol".
O maaki : "Bugee". Nde ɓe bugii, ɓe mbilɗii gite yimɓe ɓen, ɓe hulɓini ɓe, ɓe addi mbilewu mawnungu.
Men wahyini e Muusaa wonnde : "Bugo tuggordu maa ndun". Jaka yoo hindi moɗa ko ɓe fefindotonoo.
Goonga on feeñi, ko ɓe gollaynoo kon [fow] boni.
Ɓe foolaa ɗon ɓe hooti ko ɓe jaasuɓe.
Mbileeɓe ɓen suuyi sujji.
Ɓe wi'i : "Men gomɗinii Jeyɗo Winndere nden,
Jeyɗo Muusaa e Haaruuna".
Fir'awna wi'i : "On gomɗin mo ado mi duŋinannde=sakkitoore on? Pellet, ɗum ɗoo ko fewjoore nde fewjuɗon ka saare fii no yaltiniron ton yimɓe mayre. ma on anndonu.
Ma mi taƴa juuɗe mon ɗen e koyɗe mon ɗen (mi) luutindira, refti ma mi feta on denndaangal".
Ɓe wi'i : "Menen, ko faade ka Joomi amen woni ruttorde amen.
A añiraali men si wanaa fii men gomɗinii Maandeeji Joomi amen, tuma nde ɗi arunoo men. Joomi amen! Yuppu muñal e amen, ƴettitaa men ko men jebbilii ɓe.
Mbatu yimɓe Fir'awna ngun wi'i : "A accay Muusaa e yimɓe mun ɓen no bonnira ka leydi, o acce an e reweteeɗi maa ɗin?!" O wi'i : "Ma men waru ɓiɗɓe maɓɓe worɓe ɓen men accita ɓiɗɓe maɓɓe rewɓe ɓen (wuura). Pellet, menen, e dow maɓɓe ko men foolooɓe".
Muusaa maakani yimɓe makko ɓen : "Wallinoree Alla muññoɗon. Pellet, leydi ndin ka Alla woodani, Himo ronina ndi on Mo O muuyi e jeyaaɓe Makko ɓen. Battane moƴƴe ɗen ko gomɗuɓe ɓen woodani".
Ɓe wi'i : "Men lorranooma ado a arde men e ɓaawo nde arɗaa men". O maaki : "Hino jortaa nde Joomi mon halkata gaño mon O lontina on ka leydi, O ndaara ko honno gollirton".
Gomɗii Men nanngirii yimɓe Fir'awna ɓen kokke e ɗuytagol dimɗe ; belajo'o, ɓe waajitoto.
Si moƴƴere nden arii ɓe, ɓe wi'a : "Meɗen hanndi e ndee ɗoo" ; si bone on heɓii ɓe, ɓe kiitinora Muusaa e wonnduɓe e makko ɓen. Anndee pellet, kiiti maɓɓe ɗin ko ka Alla iwri, kono ko ɓuri ɗuuɗude e yimɓe ɓen anndaa.
Ɓe wi'i : "Kala ko addan ɗaa ɓen e Aayaa fii no mbilɗoraa men ɗum ; men wonaali gomɗinooɓe ma".
Men wurti e maɓɓe waame, e kanu, e karan=tendi, e totiiji=paabi, e ƴiiƴam, ko Aayeeje fensitaaɗe, ɓe mawnintinii, ɓe laatii yimɓe bomɓe.
Tuma nde lepte ɗen yanunoo e maɓɓe, ɓe wi'i : "ko an Muusaa, torano men Joomi maa sabu kon ko O ahodi e maaɗa. Si a huncanii men ɗee lepte, ma men gomɗine, ma men accide kadi e ɓiɗɓe Israa'iila ɓen".
Nde Men huncannoo ɓe lepte ɗen haa e lajal ngal ɓe yottotoo, jaka yoo kamɓe ko ɓe firtooɓe (ahadi maɓɓe ndin).
Men yottii e maɓɓe ; Men yooliri ɓe ka maayo sabu ko ɓe fenniri kon Aayeeje Amen ɗen, ɓe laatii welsindiiɓe e majje.
Men ronini yimɓe wonanooɓe lo'ineede ɓen fuɗnaange leydi ndin e hiirnaange mayri ndi Men barkini e mu'un. Konngol Joomi maa moƴƴongol ngol timmii e ɓiɗɓe Israa'iila ɓen sabu ko ɓe muññinoo kon. Men halki ko Fir'awna e yimɓe mun ɓen moƴƴinanynoo, e kon ko ɓe ɓamtaynoo (e kuɓeeje).
Men lummbini ɓiɗɓe Israa'iila ɓen maayo ngon, ɓe rewi ka yimɓe ñiiɓuɓe (e rewugol) sanamuuji mu'un, ɓe wi'i : "Ko an yo Muusaa, waɗan men reweteeɗo wano reweteeɗi woodirani ɓe non". O maaki : "Pellet, onon ko on yimɓe majjooɓe".
Pellet, ɓee ɗoo, ko ɓe woni e mun kon ko halkaaɗum, kadi ko mere woni ko ɓe gollaynoo.
E ko ko woori Alla mi ɗaɓɓanta on reweteeɗo, Kanko O ɓurnii on e Winndere nden?!".
(Annditee) tuma nde Men daɗndunoo on e yimɓe Fir'awna ɓen, hiɓe meeɗina on lepte bonɗe : ɓe wara ɓiɗɓe mon worɓe ɓe heddina rewɓe mon ɓen. No e ɗum mooɗon jarrabuyee mawɗo immorde ka Joomi mon.
Men haldidi e Muusaa jemmaaji cappanɗi tati, Men timminiri ɗi sappo, happu Joomi makko on timmiri jemmaaji cappanɗe nayi. Muusaa maakani neene-gooto makko on Haaruuna : "Lonto lam ka yimɓe am, moƴƴinaa (fiyaake maɓɓe), wata a jokku laawol bonnooɓe ɓen".
Nde Muusaa arunoo fii happu amen on Joomi makko yewti mo, o maaki : "Joomi, hollam mi ndaare!" O Daali : "A yi'ataa lam ; kono ndaaru fello ngon : si ngo ñiiɓii e nokku maggo, aray ka yi'aa lam". Nde Joomi makko feeñannoo fello ngon, O waɗti ngo ɗiggu ngo, Muusaa yani faɗɗaa. Nde o ɗiwtunoo, o maaki : "Senayee woodanu Ma! Mi tuubanii Ma, min ko mi arano e gomɗimɓe ɓen".
O Daali : "Ko an yo Muusaa, Min Mi suɓorii ma e yimɓe ɓen Nule Am ɗen e konngol am ngol. Jogito ko Mi jonnu maa kon jeyeeɗaa e yettooɓe ɓen".
Men winndani mo ka alluuje kala huunde, waaju e fensitannde kala huunde. Jogitor nde doole, yamiraa yimɓe maa ɓen jogitagol ko ɓuri moƴƴude e mayre. Arma Mi holla on galle faasiqiiɓe ɓen.
Mi suray gaay e Aayeeje Am ɗen ɓen mawnintinorayɓe ka leydi ko aldaa e goonga. Hay si ɓe yi'i kala Aaya ɓe gomɗintaa mo, si ɓe yi'ii laawol peewal ngol ɓe jogitotaako ngol laawol, si ɓe yi'ii laawol bewre ngol ɓe jogitoo ngol laawol. Ɗum non, ko tawde ɓe fennii Aayeeje Amen ɗen, ɓe woni welsindiiɓe e majje.
Ɓen fennuɓe Aayeeje Amen ɗen e hawrugol e laakara, golle maɓɓe ɗen bonii. Hara ɓen yoɓoyte si wanaa kon ko ɓe gollaynoo?
Yimɓe Muusa ɓen jogitii ɓaawo makko cuɗaari maɓɓe ndin ngaari ɓanndinnke, hindi mari nuunaango=kuunaali. E ɓe yi'aali wonnde nde yewtidataa e maɓɓe ndi fewntanaa ɓe kadi e laawol? Ɓe jogitike ndii [ngaari reweteendi], ɓe laatii tooñooɓe.
Nde yantunoo e juuɗe maɓɓe, ɓe yi'i wonnde gomɗii ɓe majjii, ɓe wi'i : "Si Joomi amen yurmaaka men, O haforani men, pellet, men laatoday e hayruɓe ɓen".
Nde Muusaa ruttinoo e yimɓe makko ɓen ko o tikkuɗo, suniiɗo, o maaki : "Bonii kon ko lontiɗon lam ɓaawo am. E on hawjan yamiroore Joomi mon nden?!" O weddii alluuje ɗen o nanngi hoore neene-gooto makko on himo pooɗa mo e makko. [Haaruuna] Maaki : "Ko an yo ɓiɗɗo neene am, ɓee yimɓe lo'inii lam, ɓe do'i warugol lam. Wata a weltin ayɓe am, wata a waɗtidam kadi e yimɓe toonoɓe ɓen".
O maaki : "Joomi am, haforanam min e neene-gooto am on, naadaa men ka yurmeende Maa. Ko An woni ɓurɗo yurmeede e yurmeteeɓe ɓen".
Pellet, ɓen jogitii ɓe ngaari ndin (reweteendi), arma tikkere heɓa ɓe immorde e Joomi maɓɓe, e koyeera ka nguurndam aduna. Ko wano non Men yoɓirta fefindotooɓe ɓen.
Ɓen golluɓe boneeji, refti ɓe tuubi ɓaawo ɗum ɓe gomɗini, pellet, Joomi maa, ɓaawo ɗum, ko haforoowo, hinnotooɗo.
Nde tikkere nden deeƴunoo e Muusaa, o ƴetti alluuje ɗen. Tawi no e binndoodi majje, peewal e yurmeende wonannde ɓen hulooɓe Joomi mun.
Muusaa suɓii e yimɓe makko ɓen worɓe cappanɗe jeeɗiɗo fii happu Amen. Nde dillaango ngon nanngunoo ɓe, o maaki : "Joomi, si a muuyuno, A halkayno ɓe ado hannde, e min kadi. E A halkiray men ko ɗayɓe amen ɓen huuwi? Ɗum wonaali si wanaa jarrabuyee Maaɗa, Hiɗa majjinira ɗum on Mo muuyu-Ɗaa, Hiɗa fewna on Mo muuyu-Ɗaa. Ko An woni giɗo Amen, haforan men yurme-Ɗaa men. Ko An woni ɓurɗo moƴƴude e haforooɓe ɓen".
Winndanaa men ka aduna ɗoo moƴƴere, e ka laakara. Menen men tuubanii Ma. O Daali : "Lepte Am ɗen, Mi meminay ɗe on mo Mi muuyi. Yurmeende Am nden yaajanii kala huunde. Arma Mi winndana nde ɓen hulooɓe (Alla), ɓe totta zakka, e ɓen gomɗinooɓe Aayeeje Amen ɗen".
Ɓen jokkayɓe Nulaaɗo on, Annabaajo humammbinneejo, on mo ɓe tawta fii mun no winndaa ka maɓɓe ka Tawreeta e ka Linnjiila. Himo yamira ɓe moƴƴere, o haɗa ɓe ŋiñere, himo daginana ɓe dagiiɗi ɗin, o harminana ɓe soɓuɗi ɗin, o ittana ɓe teddeelo e kolommbooje=tonngi wonunooɗe e hoore-maɓɓe. Ɓen gomɗimɓe mo, ɓe teddini mo, ɓe walli mo, ɓe jokki annoora Jippinaaɗo wonndude e makko ; ɓen, ko kamɓe woni malaaɓe ɓen.
Maaku : "Ko onon yo yimɓe, min ko mi Nulaaɗo Alla e mooɗon on denndaangal, On Mo woodani ɗum laamu kammuuli ɗin e leydi ndin. Reweteeɗo alaa si wanaa kanko. Himo wuurna wara. Gomɗinee Alla e Nulaaɗo Makko Annabaajo humammbinneejo on, on gomɗinɗo Alla e Konnguɗi Makko ɗin. Jokkee mo, belajo'o, on feeway".
Hino e yimɓe Muusaa ɓen, mofte fewnirayɗe (yimɓe ɓen) e goonga, ko ɗum woni ko ɓe nunɗirta.
Men senndi ɓe gori sappo e ɗiɗi mofte. Men wahyini e Muusaa tuma nde yimɓe makko ɓen ɗaɓɓirnoo mo yarnineede wonnde : "Piyir tuggordu maa ndun hayre nden". Ɓulli sappo e ɗiɗi yallti e mayre. Gomɗii gorol kala andii yariride mu'un. Men ɗowdinirani ɓe duule, Men Jippini e maɓɓe demmbe-njuuri, e teewu colli. "Ñaamee e laaɓuɗi ɗi Men arsiki on". Ɓe tooñaali Men, kono ko wonkiiji maɓɓe ɓe tooñaynoo.
Tuma nde ɓe wi'anaa : "Hoɗee e ndee saare, ñaamon e mayre nokku kala ka yiɗuɗon, wi'on : ɓoran men [goopi amen], naatiron ka damal ko on sujjuɓe, Men haforanay on goopi mon. Arma Men ɓeydana moƴƴimɓe ɓen".
Tooñuɓe ɓen e maɓɓe wayliri konngol ngol ko wanaa ngol ngol ɓe wi'ananoo. Min Jippini e maɓɓe lepte immorde ka kammu, sabu ko ɓe laatinoo hiɓe tooña.
Lanndo ɓe fii saare wonunoonde nden ka sera maayo, tuma nde ɓe jaggitaynoo e Aseweere nden, tuma nde liƴƴi maɓɓe ɗin araynooɓe ñalnde Aseweere maɓɓe nden ko ɗi hummbuɗi, ñalnde woni wanaa aseweere maɓɓe ɗi arataa ɓe. Ko wano nii Men jarriborta ɓe kon ko ɓe faasonqinoraynoo.
Tuma nde jamaa jeyaaɗo e maɓɓe wi'unoo : "Ko honɗum waajoantoɗon yimɓe, Allaahu ko halkoowo ɓe maa O lepta ɓe lepte sattuɗe?" Ɓe wi'i : "Ko [ittugol] nganto faade ka Joomi mo'on ; e belajo'o, kamɓe ɓe rentoto".
Nde ɓe yejjitunoo ko ɓe waajanoo fii mun kon, Men daɗndi ɓen haɗaynooɓe e bone on, Men nanngiri ɓen tooñuɓe lepte sattuɗe sabu ko ɓe faasonqinoraynoo.
Nde ɓe townitaninoo e ko ɓe haɗaa e mun kon, Men wi'ani ɓe : "Laatee baaɗi jaasuɗi".
Janto tuma nde Joomi maa anndinnoo (wonnde) ma O Nulu e maɓɓe haa Ñalnde Darngal on meeɗinoowo ɓe lepte bonɗe. Pellet, Joomi maa ko yaawuɗe lepte, pellet kadi, ko O haforoowo, Hinnotooɗo.
Men senndiri ɓe ka leydi jamaaji : hino e maɓɓe moƴƴuɓe, hino e maɓɓe ko jaasi ɗum. Men jarribori ɓe moƴƴuɗi e bonɗi, belajo'o, kamɓe ɓe ruttoto.
Lontii ɓaawo maɓɓe lontii ɓe (bomɓe), ɓe roni Deftere nden, hiɓe ƴetta weeɓitanɗe oo aduna ɓe wi'a : "Aray men haforanee". Si weeɓitannde sugu mun arii e maɓɓe, ɓe ƴetta ɗum. Hara ahadi Deftere nden ƴettidaaka e maɓɓe, wonnde wata ɓe wowlu e Alla si wanaa goonga?! Ɓe janngi ko woni e mayre. Ko galle laakara ɗen ɓuri moƴƴannde ɓen rentiiɓe. E on haqqiltaa?!
Ɓen jogitotooɓe Deftere nden ɓe ñinna julde, pellet, Menen Men yeebataa njoɓdi moƴƴinooɓe ɓen.
Janto tuma nde Men ɓorunoo fello ngon senngo dow maɓɓe, a sikkay ko ngo ɗowdi.Ɓe felliti ngo yanat e maɓɓe. "Jogitoree ko Men okki on kon doole, jantee ko woni e mayre, belajo'o, on kulon Alla".
Janto kadi nde Joomi maa ƴettunoo e ɓiɗɓe Aadama ɓen ka keeci maɓɓe jurriiyaaji maɓɓe ɗin, O seendintini ɓe e wonkiiji maɓɓe ɗin : "Wanaa kon Min woni Joomi mon?" Ɓe wi'i : "Ko non woniri, men seedike". Ko fii (wata) on wi'oy Ñalnde Darngal : "Menen men woniino welsindiiɓe e ɗum ɗoo".
Maa wi'oyon : "Anndee ko baabiraaɓe amen ɓen sirkunoo ko adii, men wonti (tun) jurriiya ɓaawo maɓɓe. E A halkiray men ko bonnooɓe ɓen waɗi?
Ko wano nii Men fensitirta Aayeeje ɗen, e belajo'o kamɓe ɓe ruttoto.
Janngan ɓe kumpite on mo Men okki Aayeeje Amen ɗen, o ɓoorii ɗe, seytaane jokki mo, e laatodii e majjuɓe ɓen.
Sinno Men muuyuno, Men ɓamtirayno mo ɗe, ko woni tun o heddike ka leydi o jokki mbeleeɗe makko. Sugu makko ko sifa rawaandu, si a ronndii ndu ndu lahay, maa si a terti ndu du lahay. Ko ɗum woni misal yimɓe fennuɓe Aayeeje Amen ɗen. Fillo qissaaji ɗin ; belajo'o, ɓe miijitoto.
[Alaa ko ɓuri] bonnde misal ɓen yimɓe fennuɓe Aayeeje Amen ɗen, ko wonkiiji maɓɓe woni ko ɓe tooñaynoo.
Kala mo Alla fewni, ko on feewata ; kala kadi mo O majjini, ko ɓen hayruɓe ɓen.
Gomɗii Men taganii Jahannama ko ɗuuɗi e jinna e yimɓe. Hiɓe mari ɓerɗe, ɓe faamirtaa ɗe. Hiɓe mari gite, ɓe yi'irtaa ɗe. Hiɓe mari noppi, ɓe nanirtaa ɗi. Ɓen no wa'i wa neemoraaɗi, toode ko kamɓe ɓuri majjude. Ko ɓen woni welsindiiɓe ɓen.
Ko Alla woodani inɗe ɓurɗe moƴƴude ɗen. Noddiree Mo ɗe, tertoɗon ɓen ooñotooɓe ka inɗe Makko : arma ɓe yoɓoyee ko ɓe gollaynoo.
Hino e ɓen ɓe Men tagi, mofte feewirayɗe goonga, ko ɗum kadi ɓe nunɗirta.
Ɓen fennuɓe Aayeeje Amen ɗen, Men suyniray ɓe e nokku ka ɓe anndaa.
Miɗo nennana ɓe, pellet, pewje Am ɗen ko tiiɗuɗe.
E ɓee miijitaaki? wonndiiɗo maɓɓe on aldaa e jinna : on wonaali si wanaa jertinoowo ɓannguɗo.
E ɓe ndaaraali laamuuji kammuuli ɗin e leydi ndin, e ko Alla tagi e piiji, e haawnaaki hara lajal maɓɓe ngal ɓadike? E ko yewtere honnde ɓaawo ndee ɗoo ɓe gomɗinta?!
Kala mo Alla majjini, fewnoowo mo alaa. Himo acca ɓe e bewre maɓɓe hiɓe bumam-bumannoo .
Hiɓe lanndo maa fii darngal : "ko honnde woni daragol maggal?" Maaku : "Anndee ganndal mun ko ka Joomi am woni. Alaa feññioowo waqtu maggal on si wanaa Kanko. Ngal teddii ka kammuuli e ka leydi. Ngal arataa e mon si wanaa e juhal". Hiɓe lanndo maa a sikkay ko a huɓindiiɗo e ɗum. Maaku : "Anndee ganndal mun ko ka Alla woni". kono ko ɓuri ɗuuɗude e yimɓe ɓen anndaa [ɗum].
Maaku : "Mi waawanaa hoore-am nafa wanaa lorra, si wanaa ko Alla muuyi. Sinno miɗo anndunoo ko wirnii, mi hebbinorayno moƴƴere, bone kadi memataano lam. Mi wonaali si wanaa jertinoowo e wewlinoowo, wonannde yimɓe gomɗinooɓe".
Ko Kanko woni taguɗo on immorde e wonkii wooti, O waɗi e makki genndo makko, fii yo o deeƴu e makko. Tuma nde o renndunoo e makko, o sowii sowannde hoyfunde, o duumodi e mun. Nde o teddidunoo [e reedu ndun], ɓe torodi Alla Joomi maɓɓe : "Pellet, si a yeɗii men (ɓiɗɗo) yottiiɗo, ma men jeye e yettooɓe Ma ɓen".
Nde O yeɗunoo ɓe (ɓiɗɗo) yottiiɗo, ɓe waɗidani Mo kafidiiɓe e kon ko O yeɗi ɓe. Alla toowii e kon ko ɓe sirkata.
E ɓe kafiday (Mo) e kon ko tagataa hay e huunde, kamɓe tigi ko ɓe tagaaɓe?!
Ɗi waawanaa ɓe ballal, wanaa (hay) ko'e majji ɗi wallata.
Si on noddii ɗi e peewal, ɗi jokkataa on. Hino fotanan on ter, si on noddii ɗi maa hara ko on deyƴuɓe.
Pellet, ɗin ɗi noddoton gaanin Alla, ko jeyaaɗi yeruuji mon. Noddee ɗi, yo ɗi jaabinanii on, si on laatike goonguɓe.
Hara hiɗi mari koyɗe ko ɗi yahra? kaa hiɗi mari juuɗe ko ɗi duñira? Kaa hiɗi mari gite ko ɗi yi'ira? Kaa hiɗi mari noppi ko ɗi nanira? Maaku : "Noddee kafidiiɗi mon ɗin, refti fewjanon lam, wata on nennitanam".
Pellet, ko Alla woni heftuɗo e am on, On Jippinɗo Deftetere nden, ko Kanko woni heftoowo moƴƴuɓe ɓen.
Ɗin ɗi noddoton gaanin Mo, ɗi hattanaa e wallugol on, wanaa kadi ko'e majji ɗi wallata.
Si on noddii ɗi e peewal, ɗi nanataa. A yi'ay ɗi hiɗi ndaare, (kono) kannji ɗi yi'ataa.
Jogito yaafuyee, yamiraa moƴƴere nden ɗuurno-ɗaa e majjuɓe ɓen.
Si sowinsinoore arii heɓude ma immorde e seytaane, moolor Alla. Kanko ko O nanoowo, annduɗo.
Pellet, ɓen gomɗuɓe, si sowonsinoore heɓii ɓe immorde e sytaane, ɓe annditay [Alla] : jaka yoo kamɓe ko ɓe yi'ooɓe.
Siɓɓe maɓɓe ɓen [ka yimɓe] hino pooɗa ɓe e bewre, refti ɓe raɓɓindintaako.
Si a addanaali ɓe Aaya, ɓe wi'ay : "Ko haɗunoo sincaa ɗum?" Maaku : "Anndee ko jokku-mi, ko kon wahyina e am immorde ka Joomi am. Ndee ɗoo [Alqur'aanaare] ko hujjaaji (ɓannguɗi) immorde ka Joomi mon, e peewal e yurmeende wonnande yimɓe gomɗinooɓe".
Si Alqur'aana no janngeede, heɗtee nde deƴƴiton ; belajo'o, on yurminte.
Annditu Joomi maaɗa ka wonkii maa, ka yankinaare e ka kulol, ko aldaa e feññingol konngol, bimmbi e kiikiiɗe, wata a laatodo e welsindiiɓe ɓen.
Pellet, ɓen [Malaa'ikaaɓe] wonɓe ka Joomi maa, ɓe townitantaako rewugol Mo, hiɓe subbunhinanoo Mo, ko Kanko woni ko ɓe sujjanta.
Hiɓe lanndo maa fii konhoyri. Maaku : "Konhoyri ndin ko Alla e Nulaaɗo Makko on jeyi". Hulee Alla, moƴƴinon hakkunde mon ɗoftoɗon kadi Alla e Nulaaɗo Makko on si on laatike gomɗimɓe.
Pellet, gomɗimɓe ɓen, ko ɓen ɓe (tawata) si Alla jantaama, ɓerɗe maɓɓe ɗen hulay. Si Aayeeje Makko ɗen janngaama e maɓɓe, ɗe ɓeyda ɓe gomɗinal. Ko e Joomi maɓɓe (tun) ɓe fawotoo.
Ɓen ñinnooɓe julde nden e kon ko Men arsiki ɓe hiɓe wintoo=nafqa.
Ɓen ɗon, ko kamɓe woni gomɗimɓe ɓen ka goonga : hino woodani ɓe darjaaji ka Joomi maɓɓe, e haforaneede e arsike tedduɗo.
Ko wano Joomi maa yaltinirno maa non ka suudu maa sabu goonga, (tawi non) pellet, fedde e gomɗimɓe ɓen ko añuɓe (ɗum).
Hiɓe wennja maa fii goonga kan ɓaawo nde ka feeñi ; a sikkay ko ɓe wonaaɓe soggeede e maayde hara kamɓe hiɓe ndaara (ɗum).
(Jantee) tuma nde Alla fodunoo on gootel e feddeeji ɗin ɗiɗi, wonnde "gootel e majji ko onon woodani, hiɗon yeloo sinno ko fedde nde alaa doole nden laatantoo on, (tawi) Alla no yiɗi nde O goonginirta goonga kan Daaluyeeji Makko ɗin O taƴa ɓabbe heeferaaɓe ɓen.
Fii yo O goonginiri goonga kan O bonne fii meere nden, hay si bomɓe ɓen yiɗaa.
(Jantee) tuma nde faabinoranoɗon Joomi mon O jaabinani on : "Min ko Mi ɓeydiroowo on ujunere e Malaa'ika jokkondirooɓe".
Alla waɗiraali ɗum si wanaa welo-welo e fii no ɓerɗe mon deeƴira ɗum. Balla wonaali si wanaa immorde ka Alla. Pellet, Alla ko Fooluɗo Ñeeñuɗo.
E Tuma nde ŋoŋre nden hippaynoo on hoolaare immorde ka Makko, Himo Jippinana on ndiyam immorde ka kammu fii yo O laɓɓinir on ɗam, O ittana on soɓe seytaane, e fii yo O tiiɗinir (ɗum) e ɓerɗe mon O tabintinira ɗam teppe [mon] ɗen.
Tuma nde Joomi maa wahyinaynoo e Malaa'ikaaɓe ɓe : "Min Miɗo wonndi e mo'on : tabintinee gomɗimɓe ɓen. Arma Mi bugoo ɗenƴere e ɓerɗe heeferɓe ɓen. Tappee dow daaɗe ɗen tappon e maɓɓe kala wunnjere.
Ɗum, ko fii kamɓe ɓe lunndike Alla e Nulaaɗo Makko on. "Kala non lunndiiɗo Alla e Nulaaɗo Makko on, pellet, Alla ko saɗtuɗo lepte".
Ɗum mooɗon ; meeɗee ɗum ! E wonnde pellet, no waadani heeferɓe ɓen lepte Yiite.
Ko onon yo gomɗimɓe, si on hawrii e ɓen heeferɓe ko ɓe mooɓiiɓe, wata on huccintinan ɓe ɓabbe ɗen.
Kala hunccintinɗo ɓe nden ñalnde (ɓabbal mu'un), -si wanaa hara ko on heɓɓitantooɗo hare nden, maa hara ko ukkitotooɗo e fedde, -gomɗii haray o ruttodii e tikkere immorde ka Alla, jaaƴorde maɓɓe nden ko Jahannama nge bonii ruttorde!
On waraano ɓe : Ko Allaahu On wari ɓe. A feranooki tuma ferinoɗaa : Ko Allaahu On ferii, e fii yo O jarribor gomɗimɓe ɓen immorde ka Makko jarrabuyee moƴƴuɗo. Pellet, Alla ko Nanoowo Annduɗo.
Ɗum mooɗon, ko tawde pellet, Alla ko lo'inoowo pewje heeferɓe ɓen.
Si on ɗaɓɓii uddital, gomɗii uddital arii on. Si on haɗitike, ko ɗum ɓuri moƴƴannde on. Si on fillitike, Men fillitoo. Fedde mon nden duncanoytaa on hay e huunde, hay si nde ɗuuɗii. Tawde pellet, Alla no wonndi e gomɗimɓe ɓen.
Ko onon yo gomɗimɓe, ɗoftee Alla e Nulaaɗo Makko on wata on huccu mo hara hiɗon nannde (Aayeeje ɗen).
Wata on wa'u wa ɓen wi'unooɓe : "Men nanii", tawi kamɓe ɓe alaa e nanude.
Pellet, ko ɓuri bonnde e ko ruugata kon ka Alla, ko faaɗuɓe mumɓe ɓe haqqiltaa.
Sinno Alla annduno e maɓɓe moƴƴere, O naninayno ɓe. Hay si O naninno ɓe, ɓe huccitayno hara ko ɓe ɗuurnii ɓe.
Ko onon yo gomɗimɓe, Nootee Alla e Nulaaɗo on si ɓe noddii on fi ko wuurnata on (e goonga), anndee pellet, Alla no heeda hakkunde neɗɗo e ɓernde mun, e wonnde pellet, ko ka Makko mooɓoyteɗon.
Rentee e bone tawɗo o memataa tooñuɓe ɓen e mooɗon tun. Anndee pellet, Alla ko saɗtuɗo lepte.
Annditee tuma wonunoɗon fanɗuɓe, lo'inaaɓe ka leydi, hiɗon hula nde yimɓe ɓen jilotoo on. O weerni on, O semmbiniri on ballal Makko ngal, O arsiki on immorde e laaɓuɗi belajo'o, on yettay (neemaaji makko ɗin).
Ko onon yo gomɗimɓe, wata on janfo Alla e Nulaaɗo on, janfoɗon koolaaje mon ɗen hara hiɗon anndi.
Anndee pellet, jawle mon ɗen e ɓiɗɓe mon ɓen ko fitina e wonnde no ka Alla njoɓdi mawndi.
Ko onon yo gomɗimɓe, si on hulii Alla, O waɗanay on senndindirɗum (goonga e meere), O heefana on bakkatuuji mon O haforana on. Alla ko Jom-Ɓural mawnungal.
(Jantii) tuma nde heeferɓe ɓen fewjanayno maa fii yoɓe aamin maa ɓe ware maa ɓe yaltine. Hiɓe fewja, Alla no fewja. Ko Alla ɓuri moƴƴude fewjooɓe ɓen.
Si Aayeeje Amen ɗen janngaama e maɓɓe, ɓe wi'a : "Gomɗii men nanii, sinno men yiɗuno men wowlayno yeru ɗum, ndee wonaali si wanaa tinndi adinooɓe".
E tuma ɓe wi'unoo : "Yaa Alla, si tawii ko ɗum woni goonga immorde ka Maaɗa, haray saaƴin kaaƴe e amen immorde ka kammu, maa addanaa men lepte muusuɗe".
Alla wonaani leptoowo ɓe, hara an hiɗa hakkunde maɓɓe. Alla siforaali leptoowo ɓe, hara kamɓe hiɓe insinaade.
Ko haɗata ɓe nde Alla leptataa ɓe, hara kamɓe hiɓe sakkaade Juulirde hormante nden? Ɓe wonaali heftuɓe nde. Heftuɓe Mo wonaali si wanaa ɓen gomɗumɓe, kono ɓurɓe ɗuuɗude e maɓɓe anndaa.
Julde maɓɓe nden ka Suudu wonaali, si wanaa wuuɗugol e kellugol : "Meeɗiree lepte ɗen sabu ko yeddiraynoɗon kon".
Pellet, ɓen yedduɓe, hiɓe nafqira jawle maɓɓe ɗen no ɓe sakkora (yimɓe ɓen) e laawol Alla ngol. Maa ɓe nafqu ɗe, refti wontana ɓe ninse, refti ɓe foolee. Ɓen yedduɓe non, ko ka Jahannama ɓe mooɓoytee,
Fii yo Alla senndindir soɓe ɗen e ko laaɓi kon, O waɗa soɓe ɗen yoga mun e dow yoga, O fawindira ɗum fow O waɗta ɗum ka nder Jahamma. ko ɓen ɗon woni hayruɓe ɓen.
Maakan ɓen yedduɓe: si ɓe haɗitike; ɓe haforante ko yawti. Si ɓe fillitike, haray gomɗii laawol adinooɓe ɓen yawtii.
Haɓee ɓe haa ka tawata fitina laatotaako, diina kan fow laatanoo Alla. Si ɓe haɗitike, haray pellet, Alla ko reenuɗo ko ɓe golla kon.
Si ɓe huccitii, anndee pellet, ko Alla woni Giɗo mon. O yooɗii Giɗo O yooɗii Ballo.
Anndee wonnde kala ko konɗon e huunde, pellet, hino woodani Alla e Nulaaɗo Makko on jowaɓal mun, e jom-ɓadondiral, e wonɗuɓe (Alyatimeebe) ɓen, e waasuɓe ɓen, e ɓiɗɓe laawol ɓen, si on laatike gomɗimɓe Alla e kon ko Men Jippini e jeyaaɗo Amen on, Ñalnde sertugol (goonga e fenaande): ñalnde dente ɗen ɗiɗi fottunoo. Alla ko hattanɗo kala huunde.
Nde tawnoo onon hiɗon ka baŋŋe ɓaɗtiiɗe, kamɓe (ayɓe ɓen) hiɓe ka baŋŋe woɗɗitiiɗe, tawi waɗɗiiɓe ɓen no senngo ley mon. Sinno on saatondirno, on luutondirayno ka caate. Kono ko fii yo Alla ñaawu fiyaaku laatinooɗo golleteeɗo, fii yo maayowo maayu e ko ɓanngi, wuuroowo wuura e ɓanngi. E pellet, Alla ko Nanoowo Annduɗo.
Tuma nde Alla hollayno maa ɓe ka ɗoyngol maaɗa ko ɓe seeɗaaɓe. Sinno O holluno ɓe ko ɓe ɗuuɗuɓe, on lo'ayno, on pooɗindiryno kadi e fiyaaku on. Kono Alla hisini. Pellet, Kanko ko O annduɗo ko woni e ɓerɗe ɗen.
E tuma nde Alla hollaynoo on ɓe, nde fottunoɗon, ko ɓe seeɗaaɓe e gite mon, Himo fanɗina on kadi e gite maɓɓe fii yo Alla ñaawo fiyaaku laatinooɗo golleteeɗo. Ko faade ka Alla woni ruttorde fiyakuuji ɗin.
Ko onon yo gomɗimɓe, si on fottii e fedde (ayɓe ɓe), tabitee, jantoɗon Alla ko ɗuuɗi=heewi; belajo'o, on malete.
Ɗoftee Alla e Nulaaɗo Makko on, wata on pooɗondir sakko lo'on doole mon yaha. Muññee, pellet, Alla no wonndi e muññiiɓe ɓen.
Wata on wa'u wa ɓen yaltirnooɓe ka galleeji maɓɓe townitaare e yiinagol yimɓe, hiɓe faddo laawol Alla ngol. Alla non ko fiiltiiɗo ko ɓe gollata.
E tuma nde seytaane cuɗaynnoo ɓe golle maɓɓe ɗen o wi'i: "Fooloowo on alaa hannde e yimɓe ɓen, min non ko mi kawtal mo'on". Nde feddeeji ɗiɗi yi'indirnoo, o yiltorii gaɗa teppe makko o wi'i: "Min ko mi daɗndiiɗo(kisɗo) e mon. Min miɗo yi'a ko on yi'ataa, min mi hulii Alla. Alla ko saɗtuɗe lepte".
Tuma nde naafiqiiɓe ɓen e ɓen ɓe ñawu [lo'ere iimaanu] wonu e ɓerɗe mun wi'aynoo : "Diina ɓee ɗoo kan hodii ɓe". Kala non fawiiɗo e Alla, pellet, Alla ko Fooluɗo Ñeeñuɗo.
Sinno a yi'ayno tuma Malaa'ikaaɓe ɓen warata heeferɓe ɓen, ɓe piya geece maɓɓe e ɓabbe maɓɓe (ɓe wi'ora ɓe) : "Meeɗee lepte cumu".
Ɗum (heɓirii on) sabu ko juuɗe mon ɗen addi ko. wonnde pellet, Alla wonaali Tooñoowo jeyaaɓe ɓen.
Wano mboowdi yimɓe Fir'awna e ɓen adinooɓe ɓe. Ɓe yeddii Aayeeje Alla ɗen. Alla Nanngitiri ɓe junubi maɓɓe ɗin. Pellet, Alla ko Tiiɗuɗo Saɗtuɗo lepte.
(Ko waɗi) ɗum, ko tawde Alla wonaali waylowo neema mo O neemini e yimɓe haa ɓe wayla ko woni e wonkiiji maɓɓe. E wonnde pellet, Alla ko Nanoowo Annduɗo.
Wano mboowdi yimɓe Fir'awna e ɓen adinooɓe ɓe. Ɓe fennii Aayeeje Joomi maɓɓe ɗen. Men halkiri ɓe junuubi maɓɓe ɗin, Men yooli yimɓe Fir'awna ɓen. Kala (maɓɓe) laatino tooñooɓe.
Pellet, ko ɓuri bonnde e ko ruugata kon ka Alla, ko ɓen yedduɓe, kamɓe ɓe gomɗintaa.
Ɓen ɓe ahodiɗaa e mu'un refti ɓe firta ahadi maɓɓe ndin e kala laawol, kamɓe ɓe hulataa [Alla].
Si waawii ɓe ka hare, yagginir (sar) ɓe arooɓe ɓaawo maɓɓe. Belajo'o, ɓe waajitoto.
Ammaa si a hulii e yimɓe janfa, bugita(werla) e maɓɓe (firtugol ahadi ndin) dow fotondiral, tawde pellet, Alla yiɗaa janfotooɓe ɓen.
Wata ɓen yedduɓe sikku ɓe laawki. Pellet, kamɓe ɓe ronknitaa (Lam).
Resoranee(heblanee) ɓe kala ko hattanɗon e doole e pucci hebilaaɗi, hulɓiniron ɗum ayɓe Alla ɓen e ayɓe mon ɓen, e woɗɓe goo gaanin maɓɓe ɓe onon on anndaabe Alla kañun no anndi ɓe. Kala ko nafkudon e laawol Alla ngol hunnanoyte on, onon on tooñoytaake.
Si ɓe naayanike kisal nagl, naayano ngal (an kadi) fawoɗaa e Alla, pellet, Kanko ko O nanoowo annduɗo.
Si ɓe faandike nde ɓe janfoto maa, pellet, ko Alla yonay maa. Ko Kanko woni semmbinirɗo ma e ballal Makko ngal, e (wallitagol) gomɗimɓe ɓen.
O woowindiri hakkunde ɓerɗe maɓɓe ɗen. Sinno a wintinonafkuna ko woni kon ka leydi fow, a woowindirtaano hakkunde ɓerɗe maɓɓe ɗen; ko woni tun ko Alla woowindiri hakkunde maɓɓe. Pellet, Kanko ko O Fooluɗo Ñeeñuɗo.
Ko an yo Annabiijo, Alla yonii ma [O yoniii] kadi jokkuɓe ma e gomɗimɓe ɓen.
Ko an yo Annabiijo, rerɗin gomɗimɓe ɓen e hare. Si no e mooɗon noogayo muññiiɓe, ɓe foolay teemeɗɗe ɗiɗo; si no e mooɗon kadi teemedere, ɓe foolay ujunere e heeferɓe ɓen; tawde ɓen ko yimɓe ɓe faamataa.
Jooni Alla hoynanii on,O anndii no e mooɗon lo'ere. Si no e mooɗon teemedere muññiiɓe, ɓe foolay teemeɗɗe ɗiɗo; si no e mooɗon kadi ujunere, ɓe foolay ujune ɗiɗo duŋaye Alla. Alla no wonndi e muññiiɓe ɓen.
Haananaa Annabiijo nde laatantoo mo dahaaɓe haa o ɗuɗɗina waraaɓe ka leydi. Hiɗon faala jawkoy aduna, Alla kan no faalanaa (on) laakara. Alla ko Fooluɗo Ñeeñuɗo.
Si wanaano binndoodi aditiindi immorde e Alla, lepte mawɗe memirayno on kon ko nannguɗon. [e konhoyri ndin]
Ñaamee e kon ko honuɗon, ko dagiiɗum laaɓuɗum. Hulon Alla, pellet, Alla ko haforoowo hinnotooɗo=jurmotoodo.
Ko an yo Annabiijo, maakan dahaaɓe wonuɓe e juuɗe mon ɓen : "Si Alla no anndi moƴƴere ka ɓerɗe mon, O okkay on ko ɓuri moƴƴude ko jaɓanoɗon kon, O haforana on. Alla ko haforoowo hinnotooɗo.
Si ɓe faandike janfagol ma, gomɗii ɓe janfinoke Alla ko adii; O newinan (maa) e mabɓe. Alla ko Annduɗo Ñeeñuɗo.
Pellet, ɓen gomɗimɓe, ɓe feri ɓe tiiɗnorii jawle maɓɓe e wonkiiji maɓɓe fii laawol Alla, e ɓen weernu ɓe walli (ɓe); ɓen ɗon yoga maɓɓe ko wallooɓe yoga. Ɓen non gomɗimɓe kono ɓe feraali, alanaa on wallugol ɓe hay e huunde haa ɓe fera. Si ɓe wallinorii on ka diina, no fawii on wallitagol (ɓe), si wanaa hara ko e yimɓe ɓe ahadi woni hakkunde mon e maɓɓe. Alla ko reenuɗo ko golloton kon.
Ɓen yedduɓe, yoga maɓɓe ko wallooɓe yoga. Si on wɗaali ɗum [ko Mi ɗaɓɓiri on wallugol gomɗimɓe ɓen ayra e heeferɓe ɓen], wonay fitina ka leydi e bone mawɗo.
Ɓen gomɗimɓe, ɓe feri ɓe tiiɗnii e laawol Alla ngol, e ɓen weernu ɓe walli (ɓe); ko ɓen woni gomɗimɓe goonga ɓen: no woodani ɓe haforanal e arsike tedduɗo.
Ɓen gomɗimɓe ɓaawo (ɗum), ɓe feri ɓe tiiɗnodii e mon, ɓen ɗon ko jeyaaɓe e mon. Joomiraaɓe enɗammaaji ɓen (ko) yoga maɓɓe ɓuri hanndude e yoga ka Deftere Alla. Pellet, Alla ko Annduɗo kala huunde.
Alla e Nulaaɗo Makko on kisii e ɓen sirkooɓe ɓe ahoduɗon:
Yahee ka leydi lebbi nayi; anndon pellet, onon o wonalli ronkinooɓe Alla e wonnde pellet, Alla ko hoynoowo heeferɓe ɓen.
E ewnaango immorde ka Alla e Nulaaɗo Makko on, haa e yimɓe ɓen, ñalaande Hajju Mawnde nden, wonnde : Alla e Nulaaɗo Makko on ko daɗndiiɓe e sirkooɓe ɓen. Si on tuubii, ko ɗum ɓuri moƴƴannde on. Si on huccitii non, anndee pellet, on wonaali ronkinooɓe Alla. Humpitir ɓen yedduɓe lepte muusuɗe.
Si wanaa ɓen sirkooɓe ɓe ahoduɗon, refti ɓe ɗuytaali [e ahodal] mon ngal hay e huunde, ɓe wallindiraali kadi e gooto hoore-mon : timminanee ɓen ɗon ahadi maɓɓe ndin haa ka dumunna maɓɓe. Anndon pellet, Alla no yiɗi gomɗuɓe ɓen.
Si lebbi hormante ɗin timmii, waree sirkooɓe ɓen kala ka tawuɗon ɓe : nanngee ɓe, huuɓiton ɓe jooɗanoɗon ɓe e kala tommborde. Si ɓe tuubii, ɓe ñiiɓinii julde ɓe tottii zakka, (haray) accitee laawol maɓɓe ngol. Pellet, Alla ko Haforoowo Hinnotooɗo.
Si goɗɗo e sirkooɓe ɓen fatike(hoddiniimo) ma, fattin(hottu) mbo haa o nana konngol Alla ngol, refti yottinoy mo nokku hisirde makko. Tawde kamɓe ko ɓe yimɓe ɓe anndaa.
Ko honno ahadi woniranta sirkooɓe ɓen ka Alla e ka Nulaaɗo Makko on? Si wanaa ɓen ɓe ahoduɗon ka Juulirde hormanteere. Fodde hiɓe ñinnani on, ñinnanee ɓe. Pellet, Alla no yiɗi gomɗuɓe ɓen.
Ko honno si ɓe foolii on, ɓe aynitataa e mooɗon enɗam wanaa ahadi?! Hiɓe weltinira on kunndule maɓɓe, ɓerɗe maɓɓe ɗen saloo; ko ɓuri ɗuuɗude e maɓɓe kadi ko faasiqiiɓe.
Ɓe waɗtitirii Aayeeje Alla ɗen coggu fanɗungu ɓe sakkii(faddii) e laawol Makko ngol. Pellet, kamɓe ko ɓe gollaynoo kon na bonii.
Ɓe aynitataa e gomɗinɗo enɗam wanaa ahadi. Ko ɓen woni jaggitooɓe ɓen.
Si ɓe tuubii, ɓe ñinnii julde ɓe tottii zakka, haray ko ɓe siɗɓe mo'on ka diina. Meɗen fensitana Aayeeje ɗen yimɓe annduɓe.
Si ɓe firtii goondooje maɓɓe ɗen ɓaawo ahadi maɓɓe ndin ɓe yuwi e diina mon kan, haray haɓee hooreeɓe keeferaaku ɓen -tawde kamɓe ahadi alanaa ɓe - belajo'o, ɓe haɗitoto.
E on haɓataa yimɓe firtuɓe goondooje maɓɓe, ɓe himmiri yaltinngol Nulaaɗo on, ko kamɓe kadi adii on ɗaɓɓitude? E on hulay ɓe?! Ko Alla ɓuri hanndude Mo huloton si on laatike gomɗimɓe.
Haɓee e mabɓe. Alla leptira ɓe juuɗe mon ɗen, O hoyna ɓe, O walla on e dow maɓɓe, O sellina ɓerɗe yimɓe gomɗimɓe.
O itta tikkere ɓerɗe maɓɓe. Alla no jaɓana tuubuubuyee on Mo O muuyi. Alla ko Annduɗo Ñeeñuɗo.
Kaa on sikku on accete, hara Alla anndaali ɓen tiiɗniiɓe e mon, hara ɓe jogitaaki gaanin Alla e Nulaaɗo Makko on e gomɗimɓe ɓen weldiiɓe? Alla ko Humpitiiɗo ko golloton.
Haananaa sirkooɓe ɓen nde ɓe wuurnitata Juulirɗe Alla ɗen, hara ko ɓe seeditaniiɓe wonkiiji maɓɓe ɗin keeferaaku. Ɓen ɗon golle maɓɓe ɗen yirbii yani; ko ka Yiite woni ko ɓe luttoyta.
Anndee ko wuurnitata Juulirɗe Alla ɗen : ko on gomɗinɗo Alla e Ñalaande Sakkitiinde nden, o ñiiɓni julde nde, o totti zakka on hara kadi o hulaali ko wanaa Alla. Hino tijjaa ka ɓen ɗon wondata e feewuɓe ɓen.
E on waɗay yarnooɓe hajjunkeeɓe ɓen e wuurnitooɓe Juulirde hormanteere nden wano on gomɗinɗo Alla e Ñalaande Sakkitiinde O tiiɗnii e laawol Alla?! Ɓen ɓe fotataa ka Alla. Alla non fewnataa yimɓe tooñooɓe ɓen.
Ɓen gomɗimɓe, ɓe feridi fii laawol Alla ngol jawle maɓɓe e wonkiiji maɓɓe, ɓuri mawnude darja ka Alla. Ko ɓen woni malaaɓe ɓen.
Joomi maɓɓe no wewlinira ɓe yurmeende immorde ka Makko, e yarluyee, e Aljannaaji, no woodani ɓe nder majji neemaaji ñiiɓuɗi.
Ko duuminteeɓe nder majji poomaa. Pellet, njoɓdi mawndi no ka Alla.
Ko onon yo gomɗimɓe, wota on jogitor baabi- raaɓe mon ɓen e musiɗɓe mon ɓen weldiiɓe; si ɓe suɓike keeferaaku e dow liimanaaku. Kala e mo'on welduɗo e maɓɓe, ko ɓen ɗon woni tooñuɓe ɓen.
Maaku : "Si tawii ko baabiraaɓe mon ɓen, e ɓiɗɓe mon ɓen, e musiɗɓe mon ɓen, e resondiraa- ɓe mon ɓen, e bolondaa mon on, e jawle (mon) ɗe faggitiɗon, e ngeygu ngu hulaɗon yeebagol, e koɗooli ɗi welaɗon- ɓuraa yiɗeede e mon diini Alla, e Nulaaɗo Makko on e tiiɗnorgol fii Makko, haray heɗitee haa Alla adda yamiroore Makko nden. Alla non fewnataa yimɓe faasiqiiɓe ɓen".
Gomɗii Alla wallii on e nokkeeli ɗuuɗuɗi. [Annditee] kadi ñalnde Hunayni, tuma nde ɗuuɗal mon haawnunoo on, ngal duncanaali on hay e huunde, leydi ndin faaɗani on e hoore ko ndi yaaji kon fow, refti huccituɗon ko on doguɓe.
Refti Alla Jippini deeƴere Makko nden e dow Nulaaɗo Makko on e gomɗimɓe ɓen. O Jippini kadi konu ngu on yi'aali, O lepti ɓen yedduɓe. Ko ɗum woni njoɓdu yedduɓe ɓen.
Refti ɓaawo ɗum, Alla jaɓana tuubuubuyee on Mo O muuyi, Alla ko Haforoowo Hinnotooɗo.
Ko onon yo gomɗimɓe, anndee sirkooɓe ɓen ko soɓuɓe : wata ɓe ɓaɗto Juulirde hormanteere nden ɓaawo hitaande maɓɓe ndee ɗoo. Si on hulii baasal, arma Alla alɗinira on ɓural Makko ngal, si on muuyii. Pellet, Alla ko Annduɗo Ñeeñuɗo.
Haɓee ɓen ɓe gomɗinaa Alla e Ñalaande sakkitiinde nden, ɓe harmintaa ko Alla e Nulaaɗo Makko on harmini kon, ɓe diininortaako diina goonga, ɓeen jeyaaɓe e okkaaɓe Defte, haa ɓe jonnira sagalle=lempo on juuɗe [maɓɓe], ko ɓe jaasuɓe.
Alyahuuda'en wi'i : "Uzayru ko ɓiɗɗo Alla", Annasara'en kadi wi'i : "Almasiihu ko ɓiɗɗo Alla". Ɗum ko konngol maɓɓe iwrungol e kunndule maɓɓe. Hiɓe nanndinoo konngol ɓen yeddunooɓe ko adii. Alla huɗii ɓe. Ko honno ɓe wonaa fefindoreede (e meere)?!
Ɓe jogitorii jannguɓe maɓɓe ɓen, e ruuɗiiɓe maɓɓe ɓen, e Almasiihu ɓiɗɗo Maryama rewetee gaanin Alla, ɓe yamiranooka si wanaa nde ɓe rewa reweteeɗo gooto, reweteeɗo alaa ko wanaa Kanko. Senayee woodanii Mo e kon ko ɓe sirkata.
Hiɓe faandorii ñifinirgol Annoora Alla on kunndule maɓɓe ɗen, Alla no saloo si wanaa nde O timmiŋta Annoora Makko on, hay si heeferɓe ɓen añii [ɗum].
Ko Kanko woni Nulirɗo Nulaaɗo Makko on peewal e diina goonga, fii yo o ɓamtu ka e hoore kala diina, hay si sirkooɓe ɓen añii [ɗum].
Ko onon yo gomɗimɓe, tabitii ko ɗuuɗuɓe e jannguɓe (Alyahuuda) ɓen, e ruuɗiiɓe (Annasaara) ɓen, hino ñaamira jawle yimɓe ɓen meere, hiɓe sakkoo e laawol Alla ngol. Ɓen ɓe no mooɓindira kaŋŋe e kaalise hara ɓe wintortaako(nafqataaɗe) fii laawol Alla, weltinirɓe lepte muusuɗe.
Ñalnde ɗen (jawle) wulnoytee ka Yiite Jahannama, ɗe sunniree geece maɓɓe, e becce maɓɓe e ɓabbe maɓɓe : ko ɗum ɗoo mooɓannoɗon wonkiiji mon, meeɗee non kon ko mooɓanaynoɗon.
Tabitii limoore lebbi ɗin ka Alla, ko lebbi sappo e ɗiɗi, ka Alluwal Alla (reenaangal), Ñalnde O tagunoo kammuuli ɗin e leydi ndin. No e majji nayi hormanteeji : Ko ɗum woni diina ñiiɓuka. Wata on tooñu e majji wonkiiji mon. Haɓee sirkooɓe fow maɓɓe wano ɓe haɓirta on ɓe fow maɓɓe. Anndon pellet, Alla na wondi e gomɗumɓe ɓen.
Anndee neeɓnugol ngol ko ɓeydaari e keeferaaku. Ɗum no majjiniree ɓen yedduɓe : hiɓe dagintinira ɗum hitaande, ɓe harmintina ɗum hitaande, fii yo ɓe hawritoy e limoore nden nde Alla harmini, ɓe dagintina ko Alla harmini. Ɓe cuɗanaama golle maɓɓe bonɗe ɗen. Alla non fewnataa yimɓe heeferɓe ɓen.
Ko onon yo gomɗimɓe, ko heɓi on, si on wi'anaama : "yaltee fii laawol Alla"; teddintinoɗo ka leydi? E on wela nguurndam aduna e diini laakara? Dakamme aduna ɗam wonaali ka laakara si wanaa seeɗa!
Si on yaltaali, O leptiray on lepte muusuɗe, O waɗtitira on yimɓe goo, on lorrirtaa Mo huunde. Alla ko haɗtanɗo kala huunde.
Si on wallaali mo, gomɗii Alla walliino mo; tuma nde ɓen yedduɓe yaltinnoo mo, ɗiɗaɓo e ɗiɗooɓe, tuma nde ɓe wonunoo ka fammeere=wimmba, tuma nde o maakanaynoo wondiiɗo makko on : "Wata a suno, pellet, Alla no wondi e meeɗen". Alla Jippini deeƴere Makko nden e makko, O semmbini- niri mo konuuli ko on yi'aali, O waɗi konngol ɓen yedduɓe lesɗungol, Konngol Alla ngol woni toowungol. Alla ko Fooluɗo Ñeeñuɗo.
Yehee [ka jihaadi] ko on hoyfiraaɓe, maa teddiraaɓe, tiiɗnoron jawle mon e wonkiiji mon fii laawol Alla. Ko ɗum mooɗon ɓuri moƴƴannde on, si on laatike annduɓe.
Sinno ɗum laatino weeɓitannde (konhoyri) ɓadiindi e setewu raɓɓindungu=datangal ngal juutaani, ɓe jokketeno; kono saɗteende (yahdu ndun) woɗɗanii ɓe. Aray ka ɓe woondira Alla: "Sinno men hattanno, men yaltidayno e mo'on".Hiɓe halka wonkiiji maɓɓe. Alla no anndi pellet, ko ɓe fenuɓe.
Alla yaafanike ma! ko hɗaɗno accaa duŋagol (cakkitgol) ɓe haa ɓanngane goongunɓe ɓen, anndaa fenooɓe ɓen?
Ɓen gomɗimɓe Alla e Ñalaande sakkitiinde nden duŋinortaako ma nde ɓe waɗata jihaadi jawle maɓɓe ɗen e wonkiiji maɓɓe ɗin. Alla ko annduɗo gomɗuɓe ɓen.
Anndu ko duŋinoto maa, ko ɓen ɓe gomɗintaa Alla e Ñalaande sakkitiinde nden, ɓerɗe maɓɓe ɗen sikkitii. Kamɓe e sikkitaare maɓɓe nden hiɓe rutti-ruttinnoo.
Sinno ɓe faalano yaltugol, ɓe hebilanayno ngol hebilaare. Kono Alla añii yaltugol ɓe ngol; O aamini ɓe. Ɓe wi'anaa : "Jooɗodee e jooɗiiɓe ɓen".
Sinno ɓe yaltiduno e mooɗon, ɓe ɓeydataano on si wanaa bone, ɓe liɓayno kadi konnaagu hakkunde mon; hiɓe ɗaɓɓana on fitina. Hino e mo'on heɗitantooɗo ɓe. Alla non ko annduɗo tooñooɓe ɓen.
Gomɗii ɓe ɗaɓɓiino fitina on ko adii, ɓe waylitan-maa fiyaaku on haa goonga kan ari, fiyaaku Alla on feeñi tawi ko ɓe añuɓe (ɗum).
Hino e maɓɓe wi'oowo : "Duŋano(sakkitan) lam (heddagol), wata a fitinam." Anndee ko e fitina on (tigiri) ɓe yani; pellet, Jahannama ko huuɓitaynge(fiiltii) heeferɓe ɓen.
Si moƴƴere heɓii ma, metta ɓe. Si musiiba heɓii ma, ɓe wi'a : "Banni men nanngunoo fiyaaku amen ko adii." Hiɓe huccita ko ɓe weltiiɓe.
Maaku : "Heɓataa men si wanaa kon ko Alla winndani men. Ko Kanko woni Giɗo amen. Ko e Alla woni ko gomɗimɓe ɓen fawotoo".
Maaku : "Hara hiɗon habbitori men si wanaa gootel e moƴƴereeji ɗin ɗiɗi? Menen kadi meɗen faditii e mon, nde Alla meminirta on lepte immorde ka Makko, maa e juuɗe amen. Habbitee! Menen meɗen habbodi e mooɗon.
Maaku : "Wintee(nafqe) hiɗon yiɗi maa hiɗon añi : on jaɓantaake, onon on laatinoke yimɓe faasiqiiɓe".
Haɗaali ɓe jaɓeede wintaaje maɓɓe ɗen, si wanaa ko ɓe yeddiri kon Alla e Nulaaɗo Makko on, ɓe arataa e julde si wanaa hara ko ɓe aamuɓe, ɓe wintotaako si wanaa hara ko ɓe añuɓe.
Wata jawle maɓɓe e ɓiɗɓe maɓɓe haawne! Anndu ko Alla faandii ko nde O leptirta ɗe ɓe ka nguurndam aduna, wonkiiji maɓɓe ɗin ɗoofee hara ko ɓe yedduɓe.
Hiɓe woondira Alla [kamɓe naafiqi'en] wonnde ko ɓe jeyaaɓe e mo'on; ɓe wonaali jeyaaɓe e mo'on. Ko woni kamɓe ko ɓe yimɓe hulooɓe.
Sinno ɓe heɓayno doñorgal, maa pammeeje maa pulfa(naatirde), ɓe huccayno e ɗum hara hiɓe yaccoo.
No e maɓɓe ɓen aybinooɓe ma ka senndugol sadakaaji : si ɓe jonnaama e majji, ɓe weltoo; si ɓe jonnaaka non e majji, jaka yoo kamɓe hiɓe tikka.
Sinno kamɓe ɓe weltorno kon ko Alla okki ɓe e Nulaaɗo Makko on, ɓe wi'i : "Alla yonii men. Arma Alla okkora men e ɓural Makko ngal e Nulaaɗo Makko on. Menen ko men rerɗuɓe faade e Alla".
Anndee sadakaaji ɗin ko fii waasuɓe ɓen, e miskiinaaɓe ɓen, e gollooɓe e majji ɓen, e woowinirteeɓe ɓerɗe mun (Lislaamu) ɓen, e daaɗe rinɗinteeɓe, e ɓen ñawliiɓe, e fii laawol Alla e ɓii-laawol. Ko farilla immorde ka Alla. Alla ko Annduɗo Ñeeñuɗo.
No e maɓɓe ɓen lorrayɓe Annabiijo on hiɓe wi'a : "Ko o nopel".-Maaku : "Ko noppel moƴƴere mon. Himo gomɗini Alla o goongini gomɗimɓe ɓen, e yurmeende ɓen gomɗimɓe e mooɗon. Ɓen lorrayɓe Nulaaɗo Alla on, hino woodani ɓe lepte muusuɗe.
Hiɓe woondirana on Alla fii yo ɓe weltin on. Ko Alla -e Nulaaɗo makko on- ɓuri hanndude e weltineede, si ɓe laatike gomɗimɓe.
E ɓe anndaa woonde mo lunnduki Alla e Nulaaɗo Makko on, haray no woodani mo Yiite Jahannama, ko o luttoowo e magge? Ko ɗum woni koyeera mawɗo.
Naafiqiiɓe ɓen no huli nde cortewol(simoore) Jippintee e maɓɓe ngol no humpita ɓe ko woni e ɓerɗe maɓɓe. Maaku : "Jalkitee, pellet, Alla ko yaltinoowo kon ko huluɗon (wata jippo)".
Si a lanndike ɓe, ɓe wi'ay: "Anndee men laatinoke meɗen jumpa meɗen fija." Maaku : "E ko Alla, e Aayeeje Makko ɗen e Nulaaɗo Makko on laatinoɗon hiɗon jalkita?
Wata on ngantino: gomɗii on yeddii ɓaawo gomɗinal mon. Si Men yaafike fedde goo e mooɗon, Men leptay fedde goo tawde kamɓe ɓe laatinoke bonnooɓe.
Naafiqi'en worɓe, e naafiqi'en rewɓe, yoga maɓɓe no jeyaa e yaoga. Hiɓe yamira ŋiñere, ɓe haɗa moƴƴere, hiɓe tama juuɗe maɓɓe. Ɓe yejjitii Alla, Kanko kadi O yejjiti ɓe. Pellet, naafiqiiɓe ɓen ko kamɓe woni faasiqi'en.
Alla fodii naafiqi'en worɓe, e naafiqi'en rewɓe, e heeferɓe ɓen, Yiite Jahannama, ko ɓe luttinteeɓe ton.Nge yonii ɓe. Alla huɗii ɓe, hino woodani ɓe lepte duumiiɗe.
[Hiɓe wa'i] wano ɓen adinooɓe on : ɓe laatinoke ɓurɓe on saɗtude doole, ɓurɓe on ɗuuɗude jawle e ɓiɗɓe. Ɓe dakmitori [ontuma] e tagu maɓɓe ngu dakmitorɗon geɓal mon ngal wano adinooɓe on ɓen dakmitornoo geɓal maɓɓe ngal, jumpirɗon wano ɓe jumpirnoo. Ɓen ɗon, golle maɓɓe ɗen poɓii(yirbii) aduna e laakara. Ko ɓen ɗon woni hayruɓe(perdube) ɓen.
E kabaaru ɓen adinooɓe ɓe araali ɓe : yimɓe Nuuhu ɓen, e Aadi'en, e Thamuuda'en, e yimɓe Ibraahiima ɓen, e wonndiɓe Madyana ɓen e waylitanooɓe ɓen? Nulaaɓe maɓɓe ɓen addani ɓe hujjaaji ɓannguɗi. Alla wonaali tooñoowo ɓe, ko woni tun ko wonkiiji maɓɓe ɗin ɓe wonunoo tooñude.
Gomɗimɓe worɓe ɓen e gomɗimɓe rewɓe ɓen yoga maɓɓe ko wallooɓe yoga. Hiɓe yamira moƴƴere, ɓe haɗa ŋiñere, ɓe ñiiɓna julde, ɓe totta zakka, ɓe ɗoftoo Alla e Nualaaɗo Makko on. Ɓen ɗon, arma Alla yurmee ɓe. Pellet, Alla ko Fooluɗo, Ñeeñuɗo.
Alla fodii gomɗimɓe worɓe ɓen e gomɗimɓe rewɓe ɓen Aljannaaji, ɗi canɗi ilata e ley majji, ko ɓe duumotooɓe nder majji, e koɗooli laaɓuɗi e nder Aljanna duumal. E yarluyee Alla ɓurɗo mawnude. Ko ɗum woni malal mawnungal.
Ko an yo Annabiijo, haɓu heeferɓe ɓen e naafiqiiɓe ɓen, saɗtinanaa ɓe; weerde maɓɓe nden ko Jahannama, nge bonii ruttorde.
Hiɓe woondira Alla ɓe wowlaali, gomɗii le ɓe wowlii konngol keeferaaku ngol, ɓe yeddi ɓaawo silmugol maɓɓe, ɓe himmiri ko ɓe heɓaali. Ɓe mettiniraali (ɓe aybiniri) si wanaa fii Alla - e Nulaaɗo Makko on - alɗinirii ɓe e ɓural Makko ngal. Si ɓe tuubii, wonanay ɓe moƴƴere. Si ɓe huccitii non, Alla leptiray ɓe lepte muusuɗe aduna e laakara; giɗo alanaa ɓe ka leydi wanaa ballo.
Hino e maɓɓe ƴettanɓe Alla ahadi : "Si O okkorii men e ɓural Makko ngal, ko ma men sakko, men laatoo jeyaaɓe e moƴƴuɓe ɓen".
Nde O okkunoo ɓe e ɓural Makko nagl, ɓe wuddiri ɗum ɓe hucciti ko ɓe ɗuurnii ɓe.
O waɗtintinirani ɓe naafiqaaku ka ɓerɗe maɓɓe haa Ñalnde ɓe hawroyta e Makko, sabu ko ɓe lunndii Alla kon ko ɓe fodunoo Mo e ko ɓe laatinoo hiɓe fena.
E ɓee anndaa wonnde Alla no anndi sirru maɓɓe e cowndi(gunndo) maɓɓe e wonnde pellet, Alla ko annduɗo wirniiɗi ɗin?
Ɓen aybinooɓe gattooɓe jeyaaɓe e gomɗimɓe ɓen ka sadakaaji e ɓen ɓe heɓataa si wanaa tiiɗnaare maɓɓe nden, hiɓe jalkita ɓen. Alla jalkitii ɓe. Hino woodani ɓe lepte muusuɗe.
Insinano ɓe, maa hara a insinanaaki ɓe -hay si a insinanike ɓe laaɓi cappanɗe jeeɗiɗi - Alla yaafantaako ɓe. Ko waɗi ɗum, ɓen ɓe yeddii Alla e Nulaaɗo Makko on. Alla feewnataa yimɓe faasiqiiɓe ɓen.
Tultunooɓe ɓen weltorii jooɗagol maɓɓe ngol lunndoo Nulaaɗo Alla on, ɓe añiniri haɓirgol jawle maɓɓe ɗen e wonkiiji maɓɓe ɗin fii laawol Alla ngol, ɓe wi'i : "Wata on yaltu e nguleendi ndin". Maaku : "Ko Yiite Jahannama ɓuri tiiɗude nguleendi." - Sinno ɓe faamaynoo ! -
Yo ɓe jalu seeɗa ɓe wulla buy njoɓdi ko ɓe laatinoo hiɓe faggitoo.
Si Alla ruttitii ma faade e fedde jeyaande e maɓɓe ɓe duŋinani maa yaltugol, maaku : "On yaltidataa e am poomaa, on haɓidataa e am gaño. Onon on welaama jooɗagol ka laawol aranol, jooɗodee e lunndii ɓe ɓen".
Wata a juulu e gooto maɓɓe maayɗo poomaa, wata a daro e qabru makko. Kamɓe ɓe yeddii Alla e Nulaaɗo Makko on ɓe maayi ko ɓe faasiqiiɓe.
Wata jawle maɓɓe e ɓiɗɓe maɓɓe haawne! Anndu ko Alla faandii ko nde O leptirta ɗe ɓe ka aduna, wonkiiji maɓɓe ɗin ɗoofee hara ko ɓe yedduɓe.
Si Cortewol jippinaama : "Si ko woni, gomɗinee Alla tiiɗnodon jihaadi e Nulaaɗo Makko on", jom-yaajeende'en e maɓɓe duŋinoto ma ɓe wi'a : "Accu men wontida e jooɗiiɓe ɓen".
Ɓe welaama heddodugol e lunndiiɓe ɓen. Notaama e ɓerɗe maɓɓe ɗen, kamɓe ɓe faamataa.
Kono Nulaaɗo on kañum e gomɗimɓe wonnduɓe e makko ɓen ɓe tiiɗnorii jawle maɓɓe ɗen e wonkiiji maɓɓe ɗin. Ɓen ɗon, hino woodani ɓe moƴƴereeji, ko ɓen kadi woni malaaɓe ɓen.
Alla heblanii ɓe Aljannaaji ɗi canɗi ilata senngo ley majji, ko ɓe duumotooɓe ton. Ko ɗum woni maloore mawnde nden.
Ngantinotooɓe jeyaaɓe e yimɓe buruure ɓen ari fii yo ɓe duŋinane. Ɓen fenanɓe Alla e Nulaaɗo Makko on luttiti (jooɗii). Arma lepte muusuɗe mema ɓen yedduɓe e maɓɓe.
Bakkaatu fawaaki e lo'uɓe ɓen, wanaa nawnuɓe ɓen, wanaa ɓen ɓe heɓaali ko wintoo( nafqa) si ɓe laaɓanii Alla e Nulaaɗo Makko on. Laawol feloore alanaa moƴƴimɓe ɓen. Alla ko Haforoowo, Hinnotooɗo.
Wanaa kadi e ɓen arooɓe ka maaɗa fii yo a waɗɗimɓe, wi'aa : "Mi heɓaali ko mi waɗɗina on." Ɓe huccita hara gite maɓɓe no yuppa gomɗi suno fii ɓe heɓaali ko ɓe wintoo nafqi.
Anndu ko laawol (bakkaatu) fawii, ko ɓen duŋinotooɓe(sakkinkinotoobe) ma hara ko ɓe alɗuɓe. Ɓe welaama nde ɓe laatoda e tultuɓe ɓen. Alla noti ka ɓerɗe maɓɓe tawi kamɓe ɓe anndaa.
Hiɓe ngantinoo e mooɗon si on ruttitike e maɓɓe. Maaku : "Wata on ngantino : Men goongintaa on. Gomɗii Alla habriino men kabaruuji moooɗon. Arma Alla yi'a golle mon ɗen, e Nulaaɗo Makko on. Refti ruttiteɗon e on annduɗo wirniiɗi e feeñuɗi, O humpita on kon ko laatinoɗon hiɗon golla.
Aray ka ɓe woondirana on Alla, si on ruttitike e maɓɓe, fii yo on ɗuurno ɓe (on felaali ɓe). Ɗuurnee ɓe. Pellet, ɓe koɓe soɓe. Jaaƴorde maɓɓe nden ko Jahannama, njoɓdi kon kobe laatinoo hiɓe faggitoo.
hiɓe woondirana on fii yo on wele ɓe. Si on welaama ɓe, pellet, Alla weletaake yimɓe faasiqiiɓe ɓen.
Yimɓe ladde en hino ɓuri tiiɗude keeferaaku e naafiqaaku, ɓe ɓuri hanndude kadi nde ɓe anndataa keeri ɗi Alla jippini e Nulaaɗo Makko on. Alla ko Annduɗo, Ñeeñuɗo.
Hino e yimɓe ladde ɓen, on mo no jogitoo ko wintotoo kon sooyo, himo habbitanoo on yiilotooɗi bonɗi. Ko e dow maɓɓe yiilotooɗi bonɗi (yanata). Alla ko Nanoowo, Annduɗo.
Hino e yimɓe ladde ɓen (fahin), on gomɗinoowo Alla e Ñalaande sakkitiinde nden, o jogitora kon ko o nafqata ɓaɗtorɗum ka Alla e [heɓugol] du'aaji Nulaaɗo on. Anndee ɗum ko ɓadorɗum (Alla) wonannde ɓe. Aray Alla naada ɓe ka Yurmeende Makko. Pellet, Alla Haforoowo, Hinnotooɗo.
Ɓen adinooɓe [gomɗinal] adiiɓe e feruɓe ɓen e weernuɓe wallitiiɓe ɓen, e ɓen jokkitoriiɓe ɓen no moƴƴiri, Alla welaama ɓe, kamɓe kadi ɓe welaama Mo. O maranii ɓe Aljannaaji ɗi canɗi ilata ley majji, ko ɓe duumotooɓe ton poomaa. Ko ɗum woni malal mawnungal.
Hino e ɓen wonɓe banŋe mon jeyaaɓe e yimɓe ladde ɓen,naafiqiiɓe,e yimɓe Madiina ɓen kadi.Ɓe sandolɗinii e naafiqaaku.A anndaa ɓe, Menen Meɗen anndi ɓe.Aray Men lepta ɓe laabi ɗiɗi,refti ɓe ruttitee e lepte mawnuɗe.
E woɗɓe goo, qirritiiɓe junuubi maɓɓe ɗin, ɓe jilli gollal moƴƴal e goɗngal bongal. Hino tijja nde Alla jaɓanta ɓe tuubuubuyee.Pellet, Alla ko Haforoowo, Hinnotooɗo.
Ƴettu e jawle maɓɓe ɗen sadaka, laɓɓiniraaɓe lootiraaɓe mo, du'anoɗaa ɓe. Pellet, du'aa maa ko deeƴere wonannde ɓe. Alla ko Nanoowo, Annduɗo.
E ɓe andaali wonnde ko Alla no jaɓana jeyaaɓe Makko ɓen tuubuubuyee, himo jaɓa sadakaaji ɗin, e wonnde ko Alla woni Jaɓoowo tuubuubuyee, ko jurmotooɗo.
Maaku : "Gollee, arma Alla yi'a golle mon ɗen, e Nulaaɗo Makko on e gomɗimɓe ɓen. Aray ruttita-ɗon ka Annduɗo wirniiɗi e feeñuɗi ɗin, O humpita on ko gollaynoɗon".
E woɗɓe goo ko nennanaaɓe e yamiroore Alla : immaa O lepta ɓe, maa O jaɓana ɓe tuubuubuyee. Alla ko Annduɗo, Ñeeñuɗo.
Ɓen jogitorɓe juulirde fii lorra, e keefereegu, e senndude hakkunde gomɗimɓe ɓen, e tommbaade on habuɗo Alla e Nulaaɗo Makko on ko adii. Pellet, hiɓe woondira : "Men faandaaki si wanaa moƴƴere" Alla no seedii wonnde pellet, ko ɓe fenooɓe.
Wata a daro (juulugol) e mayre poomaa. Ko juulirda didiraande kulol Alla gila ka arannde ñalaande, ɓuri jojjude nde darotoɗaa e mun [juulaa]. Hino e mayre worɓe yiɗuɓe nde ɓe laɓɓinotoo. Alla no yiɗi laɓɓinotooɓe ɓen.
E ko on didirɗo maadi mu'un kulol Alla e welayee Makko, ɓuri moƴƴude, kaa ko on didirɗo maadi mu'un e sera ngayka yirbuka, o yirbida e mayri ka Yiite Jahannama?! Alla fewnataa yimɓe tooñooɓe ɓen.
Ndin maadi maɓɓe ndi ɓe mahi seerataa ko ndi sikke ka ɓerɗe maɓɓe, si wanaa ɓerɗe maɓɓe ɗen taƴay tun. Alla ko Annduɗo, Ñeeñuɗo.
Pellet, Alla sooditirii e gomɗimɓe ɓen wonkiiji maɓɓe ɗin, e jawle maɓɓe ɗen wonnde no woodani ɓe Aljanna. Hiɓe haɓa fii laawol Alla ngol : hiɓe wara, hiɓe waree. Ko fodoore goonga nde O fodi ka tawreeta, e ka Linjiila e Alqur'aana. Ko hommbo ɓuri Alla hunnugol ahdi mun? Wewliree ngeyngu mon ngu yeeyondirɗon e mun : ko ɗum woni malala mawnungal ngal.
Ko tuubooɓe ɓen, rewooɓe (Alla) ɓen, yettooɓe (Mo) ɓen, hoorooɓe ɓen, ruƴƴooɓe ɓen, sujjooɓe ɓen, yamirooɓe ko moƴƴi ɓen haɗa ko boni, e reenotooɓe e keeri Alla ɗin.Wewlin gomɗimɓe ɓen.
Haananaa Annabiijo on e ɓen gomɗimɓe nde ɓe insinantoo sirkooɓe ɓen, hay si ɓen laatike joomiraaɓe ɓadondiral, ɓaawo nde feeñani ɓe wonnde koɓe yimɓe Jahiimi.
Insinanagol Ibraahiima ngol ben makko wonaano si wanaa fodoore nde o fodannnoo mo. Tuma nde ɓanngannoo mo wonnde on ko gaño Alla, o daɗndino(hisnii) mo. Pellet, Ibraahiima ko heewuɗo yankinaare, muññiiɗo.
Alla siforaali majjinoowo yimɓe ɓaawo nde O fewni ɓe, haa O ɓannginana ɓe ko ɓe haani rentaade e mu'un. Pellet, Alla ko Annduɗo kala huunde.
Pellet, Ko Alla woodani laamu kammuuli ɗin e leydi ndin. Himo wuurna, himo wara. Alanaa on gaa nii Alla giɗo, wanaa ballo.
Gomɗii Alla jaɓanii Annabiijo on tuubuubuyee, e feruɓe ɓen e walluɓe weerni ɓen jokkuɓe e saa'a saɗtuɗo, ɓaawo nde ɓerɗe woɗɓe e maɓɓe eɓɓunoo ooñaade. Refti Alla jaɓani ɓe tuubgol. Pellet, Kanko ko O Yaafotoooɗo, Hinnotooɗo ɓe.
[O jaɓanii tuubuubuyee on] kadi ɓen tato tultunooɓe, haa leydi ndin faaɗani ɓe e hoore ko ndi yaaji kon; wonkiiji maɓɓe ɗin ɓittaniiɓe, ɓe fellitii wonnde moolorde e Alla aalaa si wanaa ka Makko. Refti O hawrindini ɓe e tuubuubuyee fii yo ɓe tuubu. Pellet, ko Alla woni jaɓoowotuubabuya, Hinnotooɗo.
Ko on yo gomɗimɓe, hulee Alla laatodon e goonguɓe ɓen.
Haananaa yimɓe Madiina ɓen, e ɓen wonɓe sera maɓɓe immorde e yimɓe ladde ɓen, nde ɓe luttitata ɓaawo Nulaaɗo Alla on, wanaa nde ɓe yiɗatanta ko'e maɓɓe ɓura mo.Ko waɗi, noon ko heɓataa ɓe, wanaa tampere, wanaa heege fii laawol Alla ngol, ɓe tippataa(yabbatah) e nokkuure tikkinaynde heeferɓe ɓen, ɓe hawrataa e gaño hawrannde, si wanaa ɓe winndante e ɗum gollal moƴƴal. Pellet, Alla yeebataako njoɓdi moƴƴinooɓe ɓen.
Ɓe wintotaako(nafqatah) wintaari, fanɗundi maa mawnundi, ɓe taƴataa aynde(joolol), si wanaa ɓe winndante ɗum, fii yo Alla warjo ɓe ko ɓuri moƴƴude e ko ɓe gollaynoo.
Haananaa gomɗimɓe ɓen nde ɓe yahata (jihaadi) ɓe fow maɓɓe. Ko haɗno fedde kala e maɓɓe yalta fii yo ɓe faamino ka diina, e fii yo ɓe jertin yimɓe maɓɓe ɓe si ɓe ruttitike e maɓɓe, belajo'o, kamɓe ɓe rentoto.
Ko onon yo gomɗimɓe, haɓee ɓen ɓaɗiiɓe on immorde e heeferɓe ɓen; yo ɓe taw e mooɗon ñaande. Anndon pellet Alla no wonndi e gomɗuɓe ɓen.
Si cortewol(simoore) jippinaama, hino e maɓɓe on wi'oowo : "ko hommbo e mo'on woni ko ngol ɓeydi gomɗiɓal?" Ammaa ɓen gomɗimɓe, ngol ɓeydu ɓe gomɗinal, kamɓe hiɓe weltoo.
Ammma ɓen ɓen ñawu woni ka ɓerɗe mun, ngol ɓeydu ɓe soɓe e hoore soɓe maɓɓe, ɓe maayi ko ɓe heeferɓe.
E ɓee yi'aali wonnde kamɓe hiɓe fitninee hitaande kala laawol maa laaɓi ɗiɗi? Refti ɓe tuubataa, ɓe wonnah waajitotooɓe.
Si tawii cortewol jippinaama, yoga maɓɓe ndaara yoga [ɓe wi'a] : "Hara goɗɗo no yi*a on?" Refti ɓe haɓana. Alla surii ɓerɗe maɓɓe tawde ko ɓe yimɓe ɓe faamataa.
Gomɗii Nulaaɗo arii immorde e mooɗon, hino saɗta e makko ko tampoton, rerɗuɗo e mooɗon, newaniiɗo hinnotooɗo(yurmotoodo) gomɗimɓe ɓen.
Si ɓe huccitii(runtiima), maaku : "Alla yonii lam. Alaa reweteeɗo si wanaa Kanko. Ko e Makko mi fawii; ko Kanko woni Jeyɗo Arsi mawnuɗo on".
Alif, laam, raa. Ɗen ko Aayeeje Deftere ñeñaande nden.
Kere wonan yimɓe ɓen kaawasee, fii Men wahyii- ma e gorko jeyaaɗo e maɓɓe, wonnde : "Jertin yimɓe ɓen? Wewliniraa(weltina) gomɗimɓe ɓen wonnde no woodani ɓe nokku goongaajo ka Joomi maɓɓe? Heeferɓe ɓen wi'i : "Oo ko mbileejo feeñuɗo".
Pellet Joomi mon ko Alla on taguɗo kammuuli ɗin e leydi ndin nder balɗe jeegoo, refti O fotondiri ka dow Arsi, himo toppitoo fiyakkuuji ɗin. Alaa woo e tefoowo si wanaa ɓaawo duŋayee Makko. Ko on mo'on woni Joomi mooɗon, rewee Mo. E on ciftortaho?
Ko ka Makko woni ruttorde mon on denndaangal, ko fodoore Alla goongunde! Ko kanko woni fuɗɗude tagu ngun, refti O ruttita ngu fii yo O yoɓa ɓen gomɗimɓe ɓe golli golle moƴƴe e nunɗal. Ɓen heeferɓe kan, hino woodani ɓe njaram immorde e fatayɗam, e lepte muusuɗe sabu ko ɓe laatinoo hiɓe yedda.
Ko kanko woni waɗuɗo naange ngen jalbunge e lewru ndun nurɗundu, O eɓɓani ndu jipporɗe fii yo on anndu emmbere duuɓi ɗin e limoore nden. Alla tagiraali ɗin si wanaa e goonga. Himo fensitana Aayeeje ɗen yimɓe anndooɓe.
Hino e luutindirgol jemma e ñalorma ngol, e kon ko Alla tagi ka kammuuli e ka leydi, Maandeeji wonannde yimɓe gomɗuɓe.
Ɓen ɓe jortaaki hawrugol e Amen, ɓe weltori nguurndam aduna ɗam, ɓe deeƴiri ɗam, e ɓen tawɓe no welsindii e Aayeeje Amen ɗen,
Ɓen, jaaƴorde maɓɓe nden ko Yiite ngen, sabu kon ko faggittonoo.
Pellet, ɓen gomɗimɓe ɓe golli golle moƴƴe, Joomi maɓɓe feewnayɓe e gomɗinal maɓɓe ngal. Canɗi no ila ley maɓɓe ka Aljannaaji neema.
Noddaandu maɓɓe nder ton, ko "Ya Alla senaade woodaniima", hiwrondiral maɓɓe ngal ton, ko : "Salaam", [kisal]. Ko woni wattannde noddaandu maɓɓe, ko : "Yettoore woodanii Alla, Jeyɗo Winndere nden".
Sinno Alla yaccinanayno yimɓe ɓen bone wano O yacciniranta ɓe moƴƴere, lajal maɓɓe ngal timminanteno ɓe. Men acca ɓen ɓe tamƴinaaki hawrugol e Amen e bewre maɓɓe nden hiɓe bumam-bumannoo.
Si lorra memii neɗɗanke on, o nodda men ɓaŋŋe makko, maa ko jooɗiiɗo, maa ko o dariiɗo. Tuma nde Men huncini mo lorra makko kan, o feƴƴira wa si o noddaano Men e lorra memuka mo. Ko wano non fantinooɓe ɓen cuɗiranaa kon ko ɓe gollaynoo.
Gomɗii Men halkiino gire adinooɓe on nde ɓe tooñunoo, Nulaaɓe maɓɓe ɓen addani ɓe ɓanngannduyeeji. Ɓe wonaano gomɗinooɓe. Ko wana nii Men yoɓirta yimɓe bomɓe ɓen.
Refti Men Men waɗi on lontotooɓe ka leydi ɓaawo maɓɓe, ha min ndaara no gollirton.
Si Aayeeje Amen ɓannguɗe ɗen janngaama e dow maɓɓe, ɓen ɓe tamƴinaaki hawrugol e Amen wi'a: "Addu Alqur'aanaare goo hara wanaa ndee ɗoo" maa "wostonde". Maaku : "Haananaa lam nde mi waɗtitira nde immorde e ɓaŋŋe wonkii am. Mi jokkataa si wanaa kon ko wahayinaa e am. Min miɗo huli si mi yeddii Joomi am, lepte ñalaande mawnde".
Maaku : "Sinno Alla muuyuno, mi janngataano nde e dow mooɗon, mi aanndintaande mon kadi. Gomɗii mi ñiiɓiino e mooɗon nguurndamado may- re. E on haqqiltaa?".
Alaa ɓurɗo tooñude haa hewta on fefindiiɗo fenaande e hoore Alla, maa o fenni Aayeeje Makko ɗen. Si ko woni, o malnatah bomɓe ɓen.
Hiɓe rewa gaanin Alla kon ko lorrataa ɓe nafataa ɓe, hiɓe wi'a : "Ko ɗii ɗoo woni tefanooji men ɗin ka Alla". Maaku : "E on yeetoto Alla ko O anndaa ka kammuuli wanaa ka leydi?" Senayee woodanii Mo, O toowii gaay e ko ɓe sirkata.
Yimɓe ɓen laatanooki si wanaa mofte goote. Ɓe lurri. Sinno wanaa konngol adinoo ngol immorde ka Joomi maa, ñaaweteno hakkunde maɓɓe e kon ko ɓe lurraynoo.
Hiɓe wi'a : "Ko haɗnoo Aaya jippinee e makko immorde ka Joomi makko?" Maaku : "Annde ko wirnii kon ko Alla woodanii.Habbitee; min komi habbitiiɗo wonndude e mo'on".
Si Men meeɗinirii yimɓe ɓen yurmeende ɓaawo lorra memnooka ɓe, jaka yoo hiɓe mari pewje e Aayeeje Amen ɗen. Maaku : "Ko Alla ɓuri yaawude fewjoore". Pellet, Nulaaɓe Amen ɓen hino winnda kon ko fewjoton.
Ko kanko woni doginoowo on ka njorndi e ka maayo, haa si on wonii ka laaɗe, ɗe doginira ɓe henndu laaɓndu, ɓe weltora ndu. Ara e majje henndu bippooru, mollooɗe (bempejje) ɗen ara e maɓɓe immorde e kala baŋŋe, ɓe fellita wonnde kamɓe ɓe huɓindaama, ɓe toroo Alla ko ɓe laɓɓinana Mo diina kan, [ɓe wi'a]: "Si A daɗndii men e ɗum ɗoo, pellet, men laatoday e yettooɓe [Ma] ɓen.
Ɓaawo nde O daɗndi ɓe, e jaka yoo kamɓe hiɓe bewira ko leydi ko adaa e goonga. Ko onon yo yimɓe, anndee bewre mon nden yantay e wonkiiji mon. Ko dakamme nguurndam aduna. Refti ko ka Amen woni rutorde mon, Men yeetitoo on ko laatinoɗon gollaynoɗon.
Anndee misal nguurndam aduna ɗam, ko wano ndiyam ɗam Men jippini immorde ka kammu, puɗi leydi ndin jillondira e majjam ɗum ko yimɓe e neemoraaɗi ñaamata. Haa si ndi leydi ndi ƴettii cuɗaari mayri ndi cuɗike, yimɓe mayri ɓen jikka wonnde ko ɓe hattamɓe (soñugol) e mayri, yami- roore Amen ardira e mayri jemma maa ñalorma, Men waɗa (puɗi) ɗin soñaaɗi wa si tawii ɗi moƴ- ƴaano hanki mun. Ko wano nii Men fensitirta Aayeeje ɗen wonannde yimɓe miijitotooɓe ɓen.
Alla no nodda on faade e galle kisal, Himo fewna on Mo o muyyi faade e laawol focciingol ngol.
Hino woodani ɓen moƴƴimɓe (golle) moƴƴere e ɓeydaari. Nduggu hippataa geece maɓɓe ɗen, wanaa kadi koyeera. Ko ɓen woni yimɓe Aljanna ɓen, kamɓe ko ɓe duumotooɓe ton.
Ɓen faggitiiɓe boneeji ɗin, njoɓdi bone ko yeru makko. Koyeera hippay ɓe, Alanaa ɓe immorde ka Alla hay daɗndoowo, A sikkay geece maɓɓe ɗen ko hippiraa ko taƴontinnde jemma niɓɓutuɗo. Ko ɓen woni yimɓe Yiite, kamɓe ko luttooɓe ton.
Ñalnde Men mooɓindirta ɓe denndaangal, refti Men wi'ana ɓen sirkunooɓe : "Wonee e nokku mon, onon e kafidiiɓe mon." Men senndindira hakkunde maɓɓe, kafidiiɓe maɓɓe ɓen wi'a : "Wonaa menen wonunoɗon e rewude".
Alla yonii seedee hakkunde amen e mon. Si ko woni, men laatinoke welsindiiɓe gaay e dewe mon ɗen.
Ko ɗon wonkii kala jarriborte ko ki ardinnoo. Ɓe ruttitee ka Alla Giɗo maɓɓe on ka goonga; ko ɓe wonunoo fefindaande kon majjira ɓe.
Maaku : "Ko hommbo arsikata on immorde ka kammu e ka leydi? Kaa ko hommbo jeyti nanɗe ɗen e giiɗe ɗen, ko hommbo kadi yaltinta ko wuuri e nder ko maayi, o yaltina ka maayi e nder ko wuuri, ko hommbo kadi yiilata fiyaaku on?" Ɓe wi'ay : "Ko Alla". Maaku : "E on hulatah?".
Ko on ɗon mo'on Alla, woni jeyɗo on e goonga. Ko honɗum woni ɓaawo goonga si wanaa majjere? Ko honno firlitirte ɗon?
Ko wano nii konngol Joomi maa ngol jojjiri e hoore faasiqinɓe ɓen :wonnde pellet, ɓe gomɗintah.
Maaku : "Hara no e kafidiiɓe mon ɓen on mo no fuɗɗa tagu refi o ruttita ngu [ɓaawo maayde]?" Maaku :"Ko Alla fuɗɗata tagu ngun refti O ruttita ngu. Ko honno fefindara ɗon [faade e meere]?"
Maaku : "Hara no e kafidiiɓe mon ɓen on fewnoowo e goonga?" Maaku: "Alla no feewna e goonga. E ko on fewnoowo e goonga ɓuri handude e jokkeede, kaa ko on mo feewantaa (hoore mon) si wanaa on fewna? Ko heɓi on sifa no ñaawirton?
Ko ɓuri ɗuuɗude e maɓɓe jokkah si wanah sikke. Pellet sikke ɗen duncataa e goonga kan hay e huunde. Pellet Alla ko Annduɗo ko ɓe gollata.
Sellatah ka ndee Alqur'aanaare fefindiree gaanin Alla, si ko woni, ko nde goonginnde ko woni yeeso mayre, e fensitunde deftere, sikke alaa e mayre, ko nde immorde ka Jeyɗo Winndere nden.
Kaa ɓe wi'ay : "O fefindi nde?" Maaku : "Addee cortewol(simoore) yeru mayre, noddon kala mo haɗtanɗon gaanin Alla, si on laatike goonguɓe".
Ko woni, ɓe fennii ko ɓe huɓindaaki ganndal mun, [ko ɓe fenniri nde], ko nde tawnoo firo mayre araali ɓe taho. Ko wano non adinooɓe ɓen fennirnoo. Ndaaru ko honno battane tooñooɓe ɓen wa'unoo.
No e maɓɓe gomɗinɗo nde, no e maɓɓe kadi mo gomɗinaa nde. Ko Joomi maa ɓuri anndude bonnooɓe ɓen.
Si ɓe fennii ma, maaku : "No woodani lam (njoɓdi) golle am, no woodani on (njoɓdi) kuuɗe mon. Onon ko on daɗndiiɓe ko mi gollata, min kadi ko mi daɗndiiɗo(kisdo) ko golloton".
No e maɓɓe ɓen heɗotooɓe ma. E ko annannta faaɗu ɓe ɓen, hay tawii ɓe haqqiltah?
No e maɓɓe on ndaaroowo ma. E ko an fewnata bunɗo on, hay si wonii ɓe yi'atah?
Pellet Alla tooñirtah yimɓe ɓen huunde, ko woni, ko yimɓe ɓen tooñata ko ko'e mun.
Ñalnde O mooɓoyta ɓe, wa'ata kona si ɓe ñiiɓaano si wanaa sa'a gooto e ñalorma, hiɓe anndandira hakkunde maɓɓe. Gomɗii ɓen fennuɓe kawral Alla ngal sooyii, ɓe wonaano feewuɓe.
Si Men hollii ma yoga e kon ko Men fodi ɓe, maa ɗum Men ƴettitii ma, (fow e mun), ko faade ka Amen woni ruttorde maɓɓe. Refti Alla ko seediiɗo e kon ko ɓe gollata.
Hino woodani mofte kala Nulaaɗo. Si Nulaaɗo maɓɓe on arii, ñaawiree hakkunde maɓɓe nunɗal, kamɓe ɓe tooñetaake.
Hiɓe wi'a: "Ko honnde tuma woni ndee Fodoore, si on laatike goonguɓe?"
Maaku : "Mi waawanaa hoore am lorra wanaa nafa si wanaa ko Alla muuyi. Hino woodani mofte kala lajal. Si lajal maɓɓe ngal arii, ɓe nennirantaake saa'a ɓe ardinantaake kadi".
Maaku : "Yeetee lam, si lepte Makko ɗen ardii on jemma maa ñalorma, ko honɗum bomɓe ɓen hawjiranta ɗe?"
E ko tuma ɗe yani gomɗin ton ɗe? E ko jooni non, gomɗii on laatinoke hawjirɓe ɗum?
Refti tooñuɓe ɓen wi'anee : "Meeɗee lepte luttugol. Hara on yoɓete si wanaa kon wonunoɗon e faggitaade?"
Hiɓe habrino maa : "Ɗum ko goonga?" Maaku : "Ko non, mi woondirii Joomi am, pellet ko ɗe goonga. On wonaali ronkinooɓe".
Sinno tabitanno kala wonkii tooñuki jeyno ko woni leydi, ki sottorayno ɗum. Ɓe suuɗi ninse ɗen ɓaawo nde ɓe yi'i lepte ɗen. Ñaawiree hakkunde maɓɓe nunɗal, kamɓe ɓe tooñetaake.
Anndee ko Alla woodani ko woni ka kammuuli e ka leydi. Anndee pellet, fodoore Alla nden ko goonga. Kono ko ɓuri ɗuuɗude e yimɓe ɓen anndaa.
Kanko Himo wuurna Himo wara; ko faade ka Makko ruttoteɗon.
Ko onon yo yimɓe, gomɗii waaju arii e mon immorde ka Joomi mon, e lekki fii (ñabbuuli) ko woni e ɓerɗe, e peewal, e yurmeende woannande gomɗimɓe ɓen.
Maaku : "[Ko addan-mi on kon] ko ɓural Alla e yurmeende Makko; yo ɓe weltor ɗum ɗon. Ko ɗum ɓuri moƴƴude ko ɓe mooɓata".
Maaku : "Yeetee lam, kon ko Alla jippinani on e arsike, waɗuɗon e mun ko harmi e ko dagii? -Maaku : "Ko Alla duŋanii on? kaa ko e Alla fefindotoɗon (penaale)?"
Ko honɗum woni sikke ɓen fefindotooɓe fenaande e hoore Alla, Ñalnde Darngal? Pellet, Alla ko Jom ɓural e dow yimɓe ɓen. Kono ko ɓuri ɗuuɗude e maɓɓe yettatah (neemaaji ɗin).
A wonatah e fiyaaku, a janngataa e mayre e janngannde (Qur'aana), on gollataa e gollal si wanaa Men wonay seediiɓe e mooɗon tuma nde wonoton e mun. Wirnotaako gaay e Joomi maa yeru abbere jarra, wanaa ka leydi wanaa ka kam- mu; wanaa ko ɓuri ɗum fanɗude, wanaa ko ɓuri mawnude si wanaa no e nder deftere ɓanngunde.
Anndee yimɓe Alla ɓen, kulol alanaa ɓe, ɓe wonah sunoytoo.
Ɓen gomɗimɓe, ɓe woni hulooɓe [Alla].
Hino woodani ɓe welo-welo ka nguurndam aduna e ka laakara. - Alaa bayloowo konnguɗi Alla ɗin -. Ko ɗum woni malal mawngal.
Wata konngol maɓɓe sunine. Pellet, teddungal ngal denndaangal ko Alla woodani. Ko kanko woni Nanoowo, Annduɗo.
Anndee ko Alla Heeranii ɓen wonɓe ka kammuuli e ɓen wonɓe ka leydi. E ko ɓen noddooɓe gaanin Alla jokkata e kafidiiɓe? Ɓe jokkaali si wanaa sikke, ɓe wonaali si wanaa fenooɓe.
Ko Kanko woni waɗanɗo on jemma on fii yo on deeƴu e maako, e ñalorma on yi'rɗo. Pellet, wonii e ɗum Maandeeji wonannde yimɓe nanooɓe.
Ɓe wi'i : "Alla jogitike ɓiɗɗo". Senayee woodanii Mo! Ko Kanko woni Galo yonndiɗiiɗo on. Hino woodani Mo kon ko woni ka kammuuli e kon ko woni ka leydi; alanah on cemmbe e ɗum. E on wowlay Alla ko on anndaa?
Maaku: "Pellet, ɓen fefindotooɓe fenaande e hoore Alla ɓe maletaake".
Ko dakamme ka aduna, refti ko ka Amen woni ruttorde maɓɓe nden, refti Men meeɗina ɓe lepte sattuɗe ɗen sabu ko ɓe yeddiraynoo kon.
Janngan ɓe kabaaru Nuuhu, tuma nde o maakan-no yimɓe makko ɓen: "Ko onon yo yimɓe, si tawii ñiiɓugol am (hakkunde mon) mawnii e mon, e waa- jorgol lam Aayeeje Alla ɗen, ko e Alla woni ko mi fawii. Haray fellitee fiyaaku mon on, e kafidiiɓe mon ɓen. Refti wata fiyaaku mon on wonan on ko mugii. Refti fewjaon lam (ko faalaɗon), wata on nennitanam.
Si on runtiima, mi lamndaaki on njoɓdi, njoɓdi am ndin wonaali si wanaa ka Alla. Mi yamiraama nde mi laatotoo e jebbiliiɓe ɓen".
Ɓe fenni mo. Men daɗndi mo kanko e wondiiɓe makko ɓen ka laana. Men waɗi ɓe lontotooɓe (ka leydi). Men yooli ɓen fennunooɓe Aayeeje Amen ɗen. Ndaaru ko honno battane jertinaaɓe (salii) ɓen waɗi.
Refti Men immini ɓaawo makko Nulaaɓe haa e yimɓe maɓɓe ɓen. Ɓe addani ɓe ɓanngannduyeeji. Ɓe wonaano gomɗinooɓe sabu ko fenniri ɗum kon ko adii. Ko wano nii Men notirta e ɓerɗe ɓen jaggituɓe.
Refti Men immini ɓaawo maɓɓe Muusaa e Haaruuna haa e Fir'awna e mbatu mun, wonndude e Aayeeje Amen ɗen. Ɓe mawnikini, ɓe woni yimɓe bomɓe.
Nde goonga kan ari e maɓɓe immorde e Amen, ɓe wi'i : "Ɗum ɗoo ko mbilewu feeñungu".
Muusaa maaki: "E on wi'anay goonga kan tuma ka ari e mon : E nee ko mbilewu nii? Hara le mbileeɓe ɓen maletaake".
Ɓe wi'i : "E a aru men fii yo a yiltu men e ko men tawri kon baabiraaɓe amen ɓen, mawngu ngun laatano on onon ɗiɗo ka leydi? Menen men wonaali gomɗinooɓe on".
Fir'awna wi'i : "Addanee lam kala mbileejo annduɗo".
Nde mbileeɓe ɓen arunoo, Muusaa maakani ɓe : "Bugee(werle) ko bugotoɗon kon".
Tuma nde ɓe buginoo, Muusaa maaki : "Kon ko adduɗon kon ko mbilewu, pellet, Alla bonnay ɗum. Pellet, Alla moƴƴintah golle bonnooɓe ɓen".
Alla no tabintinira Goonga kan Konnguɗi Makko ɗin, hay si bomɓe ɓen añii.
Gomɗinaano Muusaa si wanaa jurriiya e yimɓe makko ɓen, sabu kulol Fir'awna e mbatu maɓɓe ngun, nde ɓe fitinta ɓe. Pellet, Fir'awna ko townintinooɗo ka leydi, pellet, ko e fantimɓe ɓen o jeyaa.
Muusaa maaki: "Ko onon yo yimɓe am, si on laatike gomɗimɓe Alla, haray ko e Makko fawotoɗon si on laatike jebbiliiɓe".
Ɓe wi'i : "Ko e Alla men hoolori. Joomi amen, wata waɗu men fitina wonannde tooñooɓe ɓen.
Daɗndiraa men yurmeende Maa nden e yimɓe heeferɓe ɓen".
Men wahayini faade e Muusaa e neene-gooto makko on, wonnde: "Wernee yimɓe mon ɓen Misra e cuuɗi, waɗon cuuɗi mon ɗin fewtuɗi (qibla), ñiiɓnon julde nden. Wewlinaa gomɗimɓe ɓen".
Muusaa maaki: "Joomi amen, A okkii Fir'awna e mbatu mun ngun cuɗaari e jawle ka nguurndam aduna, Joomi amen, fii yo ɓe majjin gaay e laawol Maa ngol. Joomi amen, mehu(momtu) jawle maɓɓe ɗen, uddaa ɓerɗe maɓɓe ɗen, hara ɓe gomɗintaa haa ɓe yi'a lepte muusuɗe ɗen".
O daali: "Gomɗii toraare mon nden jaabinaama. Ñiiɓee (e diina), wata on jokku laawol ɓen ɓe anndaa".
Men lummbini ɓiɗɓe Israa'iila ɓen maayo ngon. Fir'awna konu mun ngun jokkitiri ɓe bewre e jaggitere. Haa nde yoolagol ngol hewtitii mo, o wi'i: "Mi gomɗinii wonnde reweteeɗo Alla si wanaa on Mo ɓiɗɓe Israa'iila ɓen gomɗini. Min ko mi jeyaaɗo e jebbiliiɓe ɓen".
E ko jooni non? Gomɗii a yeddiino ko ado, jeyaya-ɗaa e bonnooɓe ɓen.
Hannde Men daɗdnirte ɓanndu maa ndun, fii yo a wonan ɓen arooɓe ɓaawo maaɗa tasakuyee. Pellet, ko ɗuuɗi e yimɓe ɓen gaay e Aayeeje Amen ɗen ko welsindiiɓe.
Gomɗii Men weernii ɓiɗɓe Israa'iila ɓen weerde teddunde, Men arsike ɓe immorde e laaɓuɗi. Ɓe lurraali haa nde ganndal ngal ari e maɓɓe. Pellet, Joomi maa ñaawoya hakkunde maɓɓe Ñalnde Darngal, e kon ko ɓe luutondiraynoo e muuɗum.
Si a wonii e sikkitaare e kon ko Men jippinii e maaɗa, lanndii ɓen ɓe no jannga Deftere nden ado maaɗa. Gomɗii goonga kan arii maa immorde ka Joomi maa, wata a jeye e ɓen sikkitiiɓe.
Wata a jeye e ɓen fennuɓe Aayeeje Alla ɗen, laato-daa e sooyuɓe ɓen.
Pellet, ɓen ɓen konngol Joomi maa ngol jojji e mun ɓen ɓe gomɗintah.
hay si arii e maɓɓe kala Aaya, haa ɓe yi'a lepte muusuɗe ɗen.
Meeɗaali laataade e hoɗo gomɗingo, gomɗinal maɓɓe nafi ɓe si wanaa yimɓe yuunusa ɓen. Nde ɓe gomɗinnoo, Men huncanno ɓe lepte koyeera ɗen ka nguurndam aduna, Men dakmiti ɓe haa e saanga.
Sinno Joomi maa muuyuno, wonɓe ka leydi ɓen fow gomɗinayno. E an a doolay yimɓe haa ɓe wona gomɗimɓe?
Laatanaaki wonkii nde ki gomɗinta si wanaa e duŋayee Alla. Himo waɗa soɓe [lepte] ɗen e hoore ɓen ɓe haqqiltaa.
Maaku: "Ndaaree ko honɗum woni ka kammuuli e ka leydi". Aayeeje ɗen e jertinooje ɗen nafatah yimɓe ɓe gomɗintaa ɓen.
Hara hiɓe habbii si wanaa yeru ñalɗe ɓen feƴƴunooɓe ado maɓɓe? Maaku: "Sabbitee, min miɗo wonndi e mo'on jeyaaɗo e sabbitiiɓe ɓen".
Reft Men daɗnda Nulaaɓe Amen ɓen e ɓen gom- ɗimɓe. Ko woni non jojjiri e Amen daɗndugol gomɗimɓe ɓen.
Maaku: "Ko onon yo yimɓe, si on wonii e sikkitaare e diina am, (min) mi rewataa ɗin ɗi rewoton gaa nin Alla; ko mi rewata, ko Alla On waroowo on. Mi yamiraama nde mi laatotoo e gomɗimɓe ɓen".
E wonnde : "Ñiiɓin yeeso maa ngon diina kan ko o ooñiiɗo, wata a wonu jeyaaɗo e sirkooɓe ɓen".
Wata a noddu gaanin Alla, kon ko nafatah ma lorrataa ma. Si a waɗii (ɗum), an dey haray a jeyaama ontuma e tooñooɓe ɓen".
Si Alla meminirii ma lorra, alaa huncoowo mo si wanaa Kanko. Si O faandike e maaɗa moƴƴere, alaa ruttoowo ɓural Makko ngal. Himo memina nde on Mo O muuyi e jeyaaɓe Makko ɓen. Ko Konko woni Haforoowo, Hinnotooɗo on.
Maaku : "Ko onon yo yimɓe, gomɗii goonga ka arii mon immorde ka Joomi mon. Kala feewuɗo, e haray ko hoore-makko o feewani; kala kaadi majju- ɗo, haray ko e makko defii. Min wonaali fawaaɗo e hoore-mon.
Jokku ko wona ko e wahayineede kon e maaɗa, muñño-ɗaa haa Alla ñaawa. Ko Kanko woni moƴƴuɗo ñaawoore.
Alif, Laam, Raa. ko Deftere nde Aayeeje mun ñeñaa refti ɗe fensitaa immorde ka on Ñeeño Humpitiiɗo.
wata on rewu si wanaa Alla.Min dee komi jeertinoo jeertinoowo ummaade e Makko.
E nde insintoɗon Joomi mon; refti tuubanon mo. O dakmita on dakamme labaaɗo haa e lajal innangal O jonna kala jom ɓural ɓural makko ngal. Si on huccitii, haray min mi hulanii on lepte ñalaande mawnde.
Ko ka Alla woni ruttorde mon. Kanko ko O hattanɗo kala huunde.
Anndee ɓen ɗon sowa ɓerɗe maɓɓe ɗen fii yo ɓe suuɗo e Makko. Anndee fewndo ɓe sudditoraynoo comci maɓɓe ɗin, Himo anndi ko ɓe suuɗata e ko ɓe feññinta. Pellet ko O annduɗo ko woni e ɓerɗe ɗen.
Alaa e ruugayngel ka leydi si wanah ko Alla fawtii arsike maggel on, Himo anndi ñiiɓirde maggel e daakorde maggel; fow no e Deftere ɓanngunde.
Ko Kanko tagi kammuuli ɗin e leydi ndin nder balɗe jeegoo, hari arsi Makko kin no ka hoore ndiyam, fii yo O ndaarndo on ko hommbo e mo'on ɓurata moƴƴinnde gollal. Pellet si a wi'i: "Onon ko on ummintinteeɓe ɓaawo maayde", maa heeferɓe ɓen wi'u: "Ɗum wonaali si wanaa mbilewu feeñungu".
Pellet si Men nennaniiɓe lepte ɗen haa e dumunna limaaɗo, maa ɓe wi'u: "Ko tonngi ɗe?" Anndee ñalnde nde arat e mabɓe, ɓe wonataa sureteeɓe e majje; jippoo e maɓɓe kon ko laatinoo hiɓe jalkita.
Si tawii Men meeɗinii neɗɗanke on neema immornde ka Amen, refti Men ɓoori nde e makko, kanko ko otaƴaado, yeddoowo.
Si tawii kadi Men meeɗinirii mo neema ɓaawo lorra memuɗo mo, maa o wi'oy : "Satteende nden iwii e am", kanko (ontuma) ko o weltiiɗo, ñaañoowo.
Si wanaa ɓen muññii ɓe, ɓe golli golle moƴƴe. Ɓen ɗon, no woodani ɓe haforanal e njoɓdi mawndi.
Belajo'o ko a accoowo yoga ko wahayinaa e maaɗa, ɓernde maa nden ɓiɗtora ɗum; fii hiɓe wi'i: "Ko haɗno ngalu jippinee e makko? maa Malaa'ikaajo arda e makko?" Anndu an ko a jertinoowo. Alla ko deenoowa kala huunde.
Kaa ɓe wi'ay : "O fefindi nde?" Maaku : "Addee Corteeji( cimooje) sappo yeru mayre, pepindaaɗe, noddon kala mo haɗtanɗon gaanin Alla, si on laatike goonguɓe".
Si ɓe jaabitaaki on, anndee wonnde ko nde jippinira ko ganndal Alla, e wonnde reweteeɗo alaa si wanaa Kanko. Hara onon ko on jebbiliiɓe?
Kala on tawɗo ko nguurndam aduna e cuɗaari majjam faandii, Men humnanay ɓe golle maɓɓe ɗen ton, hara kamɓe ɓe ɗuytantaake ton.
Ko ɓen woni ɓe alanah ɗum en ka laakara si wanaa Yiite. Ko ɓe golli ton kon firtii, ko meere woni koɓe gollaynoo.
E ko on laatiiɗo e ɓanngannduyee immorde ka Joomi makko, himo janngande mo seediiɗo immorde ka Makko, e nde aditiinde mo [kanko Muhammadu], Deftere Muusaa nden ardiinde e yurmeende [ɓuri moƴƴude diini ko alah hujja kon?]: Ɓen ɗon hino gomɗini nde; kala on yedduɗo nde e feddeeji ɗin, ko Yiite ngen woni fodoore makko. Wata a laato e sikke fii mayre. Pellet ko nde goonga immornde ka Joomi maa; ko woni tun, ko ɓuri ɗuuɗude e yimɓe ɓen gomɗintaa.
Ko hommbo ɓuri tooñude ɓuri on fefandiido fenaa- nde e hoore Alla? Ɓen ɗon holliroyte ka Joomi maɓɓe, (malaa'ikaaɓe) seediiɓe ɓen wi'a: "Ko ɓee ɗoo feni bakki e Joomi maɓɓe". Hey, kuddi Alla ndin wonii e tooñooɓe ɓen.
Ɓen falotooɓe gaay e laawol Alla ngol, ɓe ɗaɓɓana ngol ooñorde, hara kadi ko ɓe yedduɓe laakara.
Ɓen ɓe wonaali laawotooɓe ka leydi, laatanaaki ɓe kadi weldiiɓe gaanin Alla, hiɓe sowoyanee lepte ɗen. Ɓe laatanooki hattanɓe nanugol, ɓe wonaano kadi yi'ooɓe.
Ko ɓe woni sooyinɓe wonkiiji mun ɗin. Kon ko ɓe fefintonoo majji gaay e maɓɓe.
Sikke alah, wonnde ɓen ɗon ka laakara, ko kamɓe ɓuroyta sooyude.
Ɓen gonɗimɓe, ɓe golli golle moƴƴe, ɓe yankinanii Joomi maɓɓe, ko ɓe woni yimɓe Aljanna ɓen, kamɓe ko ɓe duumotooɓe ton.
Misal feddeeji ɗin ɗin: ko wano bunɗo e faaɗuɗo, e yi'oowo e nanoowo. E ɓee ɗoo ɗiɗi fotay e misal? E on waajitotaako?
Gomɗii Men Nulirii Nuuhu e yimɓe makko ɓen: "Min wonannde on ko mi jertinoowo ɓannginɗo.
wonnde wata on rewu si wanah Alla. Min miɗo hulani on lepte ñalaande musuunde".
Mbatu ɓen yedduɓe e yimɓe makko ɓen wi'i: Men yi'aali ma si wanah ko a ɓanndinke sifa amen, men yi'aali kadi ɓen jokkuɓe ma si wo- naa jaasuɓe amen faaɗuɓe feere, men yi'anaali on e amen ɓural. Worin meɗen sikki ko on fenooɓe".
O maaki: "Ko onon yo yimɓe am, yeetee lam si tawii miɗo e ɓanngannduyee immorde ka Joomi am, O yeɗii lam yurmeende (Annabaaku) immorde ka Makko, ɗum wumna e mooɗon, e menm baaw- nay on nde hara ko on añuɓe nde?"
Ko onon yo yimɓe am, mi lanndaaki on jawdi e ɗum. Njoɓdi am wonaali si wanah ka Alla. Min mi wonaali raɗotooɗo ɓen gomɗimɓe, kamɓe ko ɓe hawroyooɓe Joomi maɓɓe. Ko woni tun, min mi yi'ii on yimɓe majjuɓe.
Ko onon yo yimɓe am, ko hommbo walloytammi ka Alla si mi raɗike ɓe? E on waajitotaako?
Mi wi'antah on miɗo mari ngaluujii Alla, mi annah kadi ko wirnii, mi wi'ataa wonnde ko mi malayko, mi wi'antaa ɓen ɓe gite mon ɗen yawi, Alla okkoytaa-ɓe moƴƴere; ko Alla ɓuri anndude ko woni e wonkiiji maɓɓe. Min ontuma [si mi waɗii ɗum], haray ko mi jeyaaɗo e tooñuɓe ɓen.
Ɓe wi'i: "Ko an yo Nuuhu, gomɗii a wenjidii e amen, a ɗuɗɗinii yeddondiral ngal e amen. Addan men kon ko fodu-ɗaa men, si a laatike jeyaaɗo e goonguɓe ɓen".
O maaki: "Anndee ko Alla addanta on ɗe -si O muuyii- on wonaali laawotooɓe.
Laaɓal-reedu am nafatah on, si mi faandike laaɓangol on, si tawii Alla no faandii bewnugol on (majjina). Ko Kanko woni Joomi mon, ko ka Makko woni ruttorde mon.
Si ko woni, ɓe wi'ay : O fefidi-nde. Maaku: "Si mi fefindi nde, haray bonnere am nden no fawii lam. Min no ko mi daɗndiiɗo ko bonnoton kon".
Wahayinaa e Nuuhu wonnde : "Gomɗintah e yimɓe maa ɓen si wanaa ɓen gomɗinnooɓe. Wata a suno e ko ɓe gollaynoo".
Moƴƴin laana kan e ndeenka Amen e yamiroore Amen. Wata a yewtidoy e am fii ɓen tooñuɓe, kamɓe ko ɓe yoolotooɓe.
Himo moƴƴina laana kan. Tuma kala nde dental hoorewal rewi ka o moƴƴinta ton, ɓe jalkita mo. O maaki: "Si on jalkitii men, menen kadi men jalkitoyay on wano jalkitirton [men non]".
Aray nde annduɗon ko hommbo lepte hoynayɗe aroyat e muuɗum, lepte duumiiɗe jippoo e makko.
Haa si yamiroore Amen nden aroyii, huɓɓinirɗe ɗen fati, Men daali: "Ronndo e makka kala nooneeji ɗiɗi resindirayɗi e ɓeynguure maa nden -si wanaa ɓen konngol lepte ngol adii e mu'un- e ɓen gomɗimɓe". Gomɗinaano wonndude e makko si wonah seeɗaaɓe.
O maaki: "Waɗɗoree e makka Innde Alla ka dogugol makka e daragol makko. Pellet Joomi am ko Haforoowo Hinnotooɗo".
Kan no dogida e maɓɓe e mollooɗe waaɗe wa pelle. Nuuhu noddi ɓiɗɗo makko on, hari on no serindi: "Ko an yo ɓinngel am, waɗɗida e amen, wata a wonndu e yedduɓe ɓen".
O wi'i: "Mi ƴawoyay e fello daɗndayngo lam ndiyam ɗam". O maaki: "Daɗoowo yamiroore Alla nden alaa hannde si wanah on Mo O yurmini". Molloonde nden heedi hakkunde maɓɓe, o laatodii e yoolaaɓe ɓen.
Wi'a: "Ko an yo leydi, moɗu ndiyam maa ɗam! Ko an kadi yo kammu, jogito [sorombooji ndiyam ɗin]!". Ndiyam ɗam ɓeeɓi, fiyaaku on ñaawaa, [laana] kan daroyii ka dow fello juudiiy, wi'aa: "Halkaare woodanii ɓen yimɓe tooñuɓe".
Nuuhu noddi Joomi makko, o maaki: "Joomi am, pellet ɓiɗɗo am on ko jeyaaɗo e ɓeynguure am, pellet fodoore Maa nden ko goonga. Ko An ɓuri nunɗude ñaawoore ñaawooɓe".
O daali: "Ko an yo Nuuhu, pellet on jeyaaka e ɓeynguure maa, nden (toraare) ko gollal ngal moƴƴaa. Wata a toro Lam ko a alanaa ɗum ganndal. Min Miɗo waajo maa fii wata a jeye e majjuɓe ɓen".
O maaki: "Joomi am, mi moolorike Ma nde mi lanndoto Maa huunde nde mi alanah ɗum ganndal. Si wanaa A hafranam yurmin Ɗaa mi, mi jeyete e hayruɓe ɓen".
Wi'aa: "Ko an yo Nuuhu, jippor kisiyee immorde ka Amen, e moƴƴi dow maaɗaa e mofte wonnduɓe e maaɗa. Mofte goo (no ton), aray Men dakmita ɓe, refti memoya ɓe immorde e Amen, lepte muusuɗe".
Ɗii ɗoo ko jeyaaɗi e kabaruuji wiirniiɗi, Meɗen wahayina ɗe e maaɗa. A anndaano ɗe an, wanaa yimɓe maa ɓen, ko adii ɗum. Muñño, pellet battane moƴƴe ɗen woanii gomɗuɓe ɓen.
[Men Nulii] kadi faade e Aadinkooɓe ɓen, musiɗɗo maɓɓe on Huudi. O maaki : "Ko onon yo yimɓe am, rewee Alla, reweteeɗo alanah on ko woori mo. On wonaali si wanaa fefindotooɓe".
Ko onon yo yimɓe am, mi lanndaaki on e ɗum njoɓdi. Njoɓdi am wonaali si wanaa ka on taguɗo lam. En on haqqiltaa?
Ko onon yo yimɓe am, insinee ka Joomi mon, refti tuubanon Mo O jippina e mooɗon toɓo jokkondirn-ngo, O ɓeyda on cemmbe e hoore cemmbe mon ɗen. Wata on huccitu ko on bomɓe.
Ɓe wi'i: "Ko an yo Huudu, kala ko addan-ɗaa men e ɓanngannduyee, menen men wonaali accooɓe reweteeɗi amen ɗin fii konngol maa ngol, menen men wonaali gomɗinooɓe ma".
Men wi'atah si wanaa yoga e reweteeɗi amen ɗin meminirii ma bone". O maaki: "Min miɗo seedina Alla -seeditee onon kadi- wonnde min, ko mi daɗndiiɗo e kon ko sirkoton,
gaanin Makko. Fewjanee lam on denndaangal, refti wata on fadee kam.
Min mi fawike e Alla, Joomi am e Joomi mon. Alaa e ruugayngel si wanaa ko O nannguɗo jubuuru maggel. Pellet, Joomi am no e laawol focciingol.
Si on huccitii, gomɗii mi yottinanii kon ko mi nulidaa e mooɗon. Joomi am lontinay yimɓe goo ɓe wonaa onon, on lorrirtaa Mo hay e huunde. Pellet, Joomi am ko deeno kala huunde.
Nde yamiroore Amen nden ari, Men daɗndiri Huudi e ɓen gomɗimɓe wonnduɓe e makko yurmeende Amen. Men daɗndi ɓe lepte tiiɗuɗe.
Ɓen ko Aadinkooɓe. Ɓe yedduno Aayeeje Joomi amɓɓe ɗen, ɓe yeddi Nulaaɓe maɓɓe ɓen, ɓe jokki yamiroore kala dunndaranke sanndolɗinɗo.
Ɓe jokkindinaa ka aduna ɗoo, kuddi, e Ñalnde Darngal. Anndee pellet, Aadinkooɓe ɓen yeddi Joomi maɓɓe. Anndee goɗɗal woodanii Aadi'en, yimɓe Huudi.
[Men Nulii] kadi e Samuuda'en, musiɗɗo maɓɓe Saalih, o maaki: "Ko onon yo yimɓe am, rewee Alla. Reweteeɗo alanaano on ko woori Mo. Ko Kanko fuɗɗi on ka leydi, O wuurni on e mayri. Insinanee Mo, refti tuubon ka Makko. Pellet Joomi am ko ɓaɗiiɗo, jaabotooɗo".
Ɓe wi'i: "Ko an yo Saalihu, gomɗii a woniino hakkunde amen yaakoraaɗo ado ɗum ɗoo. E a haɗay men rewugol ko baabiraaɓe amen rewatno? Menen non, men wonii e sikke e huunde nde noddataa men e mun (sikke) jaaliiɗe".
O maaki: "Ko onon yo yimɓe! Yeetee lam, si mi laatike e ɓanngannduyee immorde ka Joomi am, O okkii lam immorde ka Makko yurmeende, ko hommbo faabotoo mi ka Alla si mi yeddii Mo? On ɓeydataa lam si wanaa hayrugol.
Ko onon yo yimɓe am, mbaa ɗoo ko ngelooba wonannde on maande. Tertee mba, mba ñaama ka leydi Alla. Wata on memir-mba bone, lepte ɓaɗtiiɗe heɓa on".
Ɓe mborii-mba. o maaki: "Dakmitee ka galleeji mon balɗe tati! Ɗum ko fodoore nde fennetaake".
Nde yamiroore Alla nden arunoo, Men daɗndiri Saalihu e ɓen gomɗimɓe wonduɓe e makko, yur-meende immorde ka Amen- e koyeera nden ñalnde Pellet Joomi maa, ko Kanko woni Doolnuɗo, Fooluɗo.
Haacaango ngon nanngi tooñuɓe ɓen.Ɓe waɗtini ka galleeji maɓɓe jicciiɓe.
A sikkay ɓe ñiiɓaano ɗon. Anndee pellet Samuudu en yedduno Joomi maɓɓe, anndee goɗɗal yurmee- nde (Alla) woodanii Samuuda'en!
Gomɗii Nulaaɓe Amen ɓen addanii Ibraahiima welo-welo, ɓe wi'i: "Kisal (e mon)". O maaki: "Kisal (e mon). Neeɓaali o ardi e ngaari juɗaandi.
Nde o yi'unoo juuɗe maɓɓe ɗen yottaaki ndi, o faytiɓe (o sikkitii), o soomi kulol e maɓɓe. Ɓe wi'i: "Wata a hulu, ko men nulaaɓe e yimɓe Luuti ɓen".
Tawi suddiiɗo makko on no darii, o jali, Men weltiniri mo Ishaaqa, e ɓaawo Ishaaqa, Yaaquube.
[Debbo on] wi'i: "Ee jalla am! E mi jibinay e hoore ko mi nayeejo, e hino oo ɗoo gorko am ko nayeejo? Pellet ɗum ɗoo ko huunde haawniinde!".
Ɓe wi'i: "E a haawete fiyaaku Alla on? Yurmeende Alla e barkiiji Makko wonii e mon, yimɓe nduu suudu. Pellet ko O Yettiniiɗo Tedduɗo".
Nde kulol ngol iwunoo e Ibraahiima, welo-welo ngon ari e makko, himo yeddandira e Amen fii yimɓe Luuti ɓen.
Pellet, Ibraahiima ko muññiiɗo, heewuɗo yankina-gol, tuuboowo.
Ko an yo Ibraahiima, ɗuurno gaayi e ɗum; gomɗii yamiroore Joomi maa nden arii, e pellet, lepte aray e maɓɓe lepte ɗe ruttetaake.
Nde Nulaaɓe Amen ɓen arunoo ka Luuti, o sunanii ɓe, o ɓiɗtori fonndo makko ngon fii maɓɓe, o maaki: "Ndee ɗoo ko ñalaande saɗtunde".
Yimɓe makko ɓen ari e makko e yaccoo. Ado ɗum hari hiɓe gollaynoo bonɗi. O maaki: "Ko onon yo yimɓe am, ɓee ɗoo ko jwiɓe am: ko kamɓe ɓuri laaɓannde on. Hulee Alla, wata on hersinam e hoɓ- ɓe am. E gorko feewuɗo alaa e mo'on?".
Ɓe wi'i: "Pellet hiɗa anndi haaju alanah men e jiwɓe maa ɓen, pellet hiɗa anndi kadi ko men faalaa".
O maaki: "Sinno miɗo marunoo doole e mon! Maa mi fattinoo(moolo) e soɓɓundu sattundu(jookdu)!".
[Hoɓɓe ɓen] wi'i: "Ko an yo Luutu, pellet ko men Nulaaɓe Joomi maa. Ɓe hewtataa ma. Yaltinir ɓeynguure maa nden e taƴunnde jemma, wata gooto e mo'on yeƴƴito si wanaa suddiiɗo maa on, ko fii heɓay mo ko heɓata ɓeya kon. Anndon fodoore maɓɓe nden ko ka subaka. E subaka on laataaki ɓaɗiido?".
Nde yamiroore Amen nden arunoo, Men waɗtiri dow [saare] nden ley mayre, Men caaƴini e mayre kaaƴe iwruɗe loope juɗaaɗe rewondirɗe.
Maandinaaɗe ka Joomi maa. Ɗe wonaali woɗɗuɗe e tooñooɓe ɓen.
[Men Nulii] kadi e Madyana'en, musiɗɗo maɓɓe on Shu'aybu, o maaki: "Ko onon yo yimɓe am, rewee Alla; reweteeɗo alanaa on ko woori Mo. Wata on ɗuytu ɓetu ngun e manndake ɗen. Min on miɗo yi'i on e moƴƴere. Min non miɗo hulani on lepte ñalaande fiiltiindede.
Ko onon yo yimɓe am, hunniree ɓetu ngun e manndake ɗen nunɗal. Wata on ɗuytan yimɓe ɓen coggu maɓɓe ngun, wata on yahru ka leydi bonnugol.
Ko keddiiɗe Alla ɗen ɓuri moƴƴannde on si on laatike gomɗimɓe. Mi wonaali reenoowo on".
Ɓe wi'i: "Ko an yo Shu'aybu! E ko julde maa nden yamiru-maa nde men accata rewugol ko baabiraa- ɓe amen ɓen rewaynoo kon, maa nde men gollata huuwata e jawle amen ɗen ko men yiɗi? Pellet an ko a muññiiɗo feewuɗo".
O maaki: "Ko onon yo yimɓe am, yeetee lam: si miɗo e ɓanngannduyee immorde ka Joomi am, O arsikii lam immorde ka Makko arsike moƴƴo?... Mi faandaaki lunndaade on e kon haɗay-mi on e muuɗum. Mi faandaaki si wanaa moƴƴingol fotde yeru am on. Kawral am wonaali si wanaa ka Alla. Ko e Makko mi fawii, ko ka Makko mi ruttotoo".
Ko onon yo yimɓe am, wata ngayngu am defu on haa heɓa on sugu ko heɓunoo yimɓe Nuuhu maa yimɓe Huudi maa yimɓe Saalih. Yimɓe Luuti ɓen kan woɗɗitaaki on.
Insinanee Joomi mon, refti tuubanon Mo. Pelet Joomi am ko Hinnotooɗo, Giɗo".
Ɓe wi'i: "Ko an yo Shu'aybu, men alah faamude ko ɗuuɗi e kon ko wi'ataa; menen meɗen yi'e hakku-nde amen lo'uɗo. Si wanaano gorol maa ngol, men piyirteno keeƴe. An a wonaali tedduɗo e amen".
O maaki: "E ko gorol am ngol ɓuri teddudo e mon diini Alla, on waɗtirii mo ɓaawo mon hawkaaɗo? Pellet Joomi am ko huɓindiiɗo(fiiltiido) ko huuwoton kon.
Ko onon yom yimɓe am, gollee e nokku mo'on. Min kadi ko mi golloowo. Aray nde anndoton ko hombo lepte hoynooje arat e mu'u, e ko hommbo woni fenoowo on. (Jooni non) habbitee! Min kadi miɗo wondi e mon habbitiiɗo.
Nde yamiroore Amen nden arunoo, Men daɗndiri Shu'aybu e ɓen gomɗimɓe wonnduɓe e makko yurmeende Amen. Haacaango ngon nanngi ɓen tooñuɓe, ɓe waɗtini ka cuuɗi maɓɓe jicciiɓe.
A wi'ay ɓe ñiiɓaano ɗon. Anndee woɗɗineede yurmeende wonanii Madayana wano Samuuda'en woɗɗiniranoo.
Gomɗii Men Nulirii Muusaa Aayeeje Amen ɗen e hujja ɓannguɗo.
Ha e Fir'awna e mbatu mun. Ɓe jokkii yamiroore Fir'awna nden, yamiroore Fir'awna non wanaa feewunde.
O ardoyto yimɓe makko ɓen Ñalnde Darngal, o jolna ɓe ka Yiite. (Nge)bonii jolirde jolaande.
Ɓe jokkinaama kuddi e oo (aduna), e Ñalnde Darngal. Bonii ballal ngal ɓe jokkindiranaa.
Ɗum ko jeyaaɗum e kumpite ca'e, Meɗen fillano maa ɗum: no e majje ñiiɓuɗe e conyaaɗe.
Men tooñaali ɓe. Ko woni, ko kamɓe tooñi ko'e maɓɓe. Reweteeɗi maɓɓe ɗin ɗiɓe rewaynoo gaanin ɗin duncanaali ɓe hay e huunde, tuma nde yamiroore Joomi maa nden arunoo; ɗi ɓeydaali ɓe si wanaa hayrude.
Ko wano nii nanngal Joomi maa ngal, si tawii O nanngii ca'e ɗen hara ko ɗe tooñuɗe. Pellet nanngal Makko ngal ko muusungal saɗtungal.
Pellet tasakuyee wonii e ɗum ɗoo wonannde on hulɗo lepte laakara. Nden ko ñalaande aade en mooɓoyte e mun, nde kadi ko ñalaande seedoyteende.
Men neɓnataa nde si wanah haa e lajal limangal.
Ñalnde ngal arata, wonkii (woo) wowlatah si wanaa e duŋayee Makko. Hino e maɓɓe malkisaaɗo e malaaɗo.
Si ko malkisaaɓe ɓen, ko ka Yiite; hino woodani ɓe nder ton ookaango e hiikaango.
Ko ɓe luttinteeɓe nder magge fotde kammuuli ɗin e leydi ndin no duumii, si wanah si Joomii maa muuyii; pellet Joomi maa ko waɗoowo kala ko O faandii.
Si tawii non ko malaaɓe ɓen, ko ka nder Aljanna woni ko duumintee e mun fotde kammuuli ɗin e leydi ndin no duumii, si wanaa si Joomi maa muuyii. (Ɗum) ko dokkal ngal taƴondirtaa.
Wata a wonu e sikke e huunde ko ɓee rewata. Ɓe rewiraali si wanaa no baabiraaɓe maɓɓe rewiray- noo ko adii. Menen non, Men hunniranay ɓe geɓal maɓɓe ngal ko aldah e ɗuytugol.
Gomɗii Men okkii Muusaa Deftere nden, luutondi- raa e mayre. Si wanaano konngol ardinoongol immorde ka Joomi maa, ñaaweteno hakkunde maɓɓe. Kamɓe kan hiɓe e sikke sikkitiiɗo e e mayre.
Wonaali kala maɓɓe si wanaa Joomi maa hunna- nay ɓe (njoɓdi) kuuɗe maɓɓe. Pellet ko O humpitiiɗo ko ɓe gollata kon.
Ñiiɓir [e focciingol ngol] wano yamiraɗaa non, e tuubuɓe wonnduɓe e maaɗa. Wata on bewu. Pellet ko O reenuɗo ko golloton kon.
Wata on ooñor e tooñuɓe ɓen sakko Yiite ngen mema on. Alanah on gaanin Alla yiɗɓe. Refti on walloytaake.
Ñinnu julde nden ka seraaji ɗiɗi ñalorma e saa'iiji jemma. Pellet moƴƴi ɗin hino monta bonɗi ɗin. Ɗum ko waaju wonannde ɓen waajitotooɓe.
Muñño. Pellet Alla yeebataa njoɓdi moƴƴinooɓe ɓen.
Ko haɗnoo wona e gire adinooɓe on ɓen, joomiraa- ɓe kedde, ɓe no haɗa e bonnugol ka leydi! si seeɗaaɓe e ɓen ɓe Men daɗndunoo e maɓɓe. Tooñuɓe ɓen jokki e ko ɓe neeminaa e mun kon, ɓe laatii bomɓe.
Joomi maa siforaali halkiroowo ca'e e hoore tooñe tawa yimɓe maɓɓe ko moƴƴinooɓe.
Sinno Joomi maa muuyiino, O waɗayno yimɓe ɓen moftal gootal. Ɓe seerataa ko ɓe luutondirooɓe.
si wanaa ɓen ɓe Joomi maa yurmaa. Ko sabu ɗum O tagiri ɓe. Konngol Joomi maa ngol jojjii wonnde: "Pellet, Mi hebbiniray Jahannama jinna e yimɓe, ɓe denndaangal".
Kala e mu'un, Meɗen fillano maa kabaruuji Nulaaɓe, ko Men tabintinra ɗum ɓernnde maa ngon. Aranii ma e ngol (cortewol) goonga e waaju e janntoore wonannde gomɗimɓe ɓen.
Maakan ɓen ɓe gomɗinah: "Gollee e nokku mo'on. Menen kadi, ko men gollooɓe.
Habbitee kadi. Menen ko men habbitiiɓe".
Ko Alla heeranii wirniiɗi kammuuli ɗin e leydi ndin, ko ka Makko fiyaaku no fow ruttetee. Awa rewu Mo, fawo-ɗaa e Makko. Joomi maa wonaali welsindiiɗo e kon ko golloton.
Alif, laam, raa. Ɗen ko Aayeeje Deftere ɓanngunde nden.
Menen Men jippiniriinde janngeteende [e ɗemngal] Aarabu, belajo'o, on haqqilay.
Menen Meɗen fillano maa ko ɓuri moƴƴude e fillayee, e kon ko Men wahayini e maaɗa ndee Alqur'aanaare, hay si woniino ado mayre, ko a jeyaaɗo e welsindiiɓe ɓen.
Tuma nde Yuusufu maakannoo ben makko: "Ko onon yo baaba'en, mi yi'ii [e koyɗol] koode sappo e go'o, naange ngen kadi e lewru ndun; mi yi'ii ɗin no sujjana lam".
[Ben makko] maaki: "Ko an yo ɓinngel am, wata a fillano musiɗɓe maa ɓen koyɗol maa ngol sakko ɓe fewjane feere; pellet seytaane ko gañoAade ɓannguɗo.
Ko wano nii Joomi maa suɓoray maa, O anndine firo koyɗi, O timmina neema Makko on e maaɗa e ɓeynguure Yaaquuba nden, wano O timminirnoo mo e baabiraaɓe maa ɓen ɗiɗo: Ibraahiima e ishaaqa. Pellet Joomi maa ko Annduɗo Ñeeñuɗo.
Gomɗii wonii e Yuusufa e musiɗɓe makko ɓen, taskuyeeji wonannde lanndotooɓe ɓen.
tuma nde ɓe wi'unoo: "Pellet ko Yuusufa e neene-gooto mun on ɓuraa yiɗeede ka ben-men dii enen, enen le ko en jamaa ɗuuɗuɓe. Pellet ben-men wonii e majjere ɓanngunde".
Waree Yuusufa maa feroɗon mo e leydi; yeeso ben mon ngon heeranoo on, wonton ɓaawo ɗum yimɓe moƴƴuɓe".
Gooto e maɓɓe wi'i: "Wata on waru Yuusufa, weddee mo ka niɓe woyndu yoga e seteeɓe hoccay mo, si on laatike gllooɓe".
Ɓe wi'i: "Ko an yo ben amen, ko heɓu-maa a hoolotaako men e fii Yuusufa? Menen le ko men laaɓamɓe mo reedu".
Accitidu-mo e amen o ñaama, o fija. Menen ko men reenooɓe mo.
O maaki: "Min no suninay lam nde yahdoton e makko; miɗo huli nde boyeeru ndu ñaamata-mo ka welsindi-ɗon e makko".
Ɓe wi'i: "Pellet si saafaandu ñaamii mo e hoore ko men jamaa ɗuuɗuɓe, haray ko men hayruɓe".
Nde ɓe yahdunoo e makko, ɓe fottani ukkugol mo ka niɓe woyndu, Men wahayini e makko: "Ma a yeetitoyo ɓe ɗee kuuɗe maɓɓe hara ɓe so'aa anndude".
Ɓe arti ka ben maɓɓe kiikiiɗe hiɓe woya .
Ɓe wi'i: "Ko an yo baaben amen, menen men yehii meɗen adondira, men acci Yuusufa ka kaake amen saafaandu ndun ñaami mo. A hoolotaako men non, hay si men wonii goonguɓe".
Ɓe ardi e dolokke makko on hino moddi ƴiiƴam fenaande. O maaki: "Si ko woni, wonkiiji mon ɗin cuɗinanii on fiyaaku. Ko muñal moƴƴal [heddanii lam]! Ko Alla woni wallitorɗo e ko sifotoɗon kon".
Seteeɓe ari, ɓe nuli ƴoogoowo maɓɓe on, o jippini baagal makko ngal. O wi'i: "Ee wel¨-welo am! E hino paykum!" Ɓe suuɗiri mo keyee maɓɓe. Alla non ko annduɗo ko ɓe gollata kon.
Ɓe yeeyiri mo coggel famɗungel: dirhamu-woy limotoo-koy. Ɓe woni welsindiiɓe e fii makko.
Sooduɗo mo on Misra wi'ani ɓeyngu makko: "Teddin jipporde makko. Hino gasa ka o nafa en maa jogitoɗe mo ɓiɗɗo". Ko nii Men hoɗniri Yuusufa ka leydi fii yo Men anndin mo firo koyɗi. Alla ko fooluɗo e fiyaaku Makko on: kono ko ɓuri ɗuuɗude e yimɓe ɓen anndaa.
Nde o yottinoo sagatalaaku makko, Men okki mo faamu e anndal. Ko wano nii Men yoɓirta moƴƴinooɓe ɓen.
On [debbo] mo on woni e suudu mun ɗaɓɓiri mo hoore-makko. O soki baafe ɗen o wi'i: "Mi heblanii-mo-ma!" O maaki: "Moolaare Alla! Jeyɗo lam on moƴƴinii weerde am. Si ko woni, tooñooɓe ɓen maletaake".
Gomɗii [debbo] on himmanii oon. Kanko kadi o himmanayno mo si wanaa o yi'ii hujja Joomi makko on. Ko nii [Men gerdiri] fii yo Men yiltu mo e bone e pankare. Pellet ko o jeyaaɗo e jeyaaɓe amen laɓɓinaaɓe ɓen.
Ɓe ɗiɗo kala ɓe adondiri ka baafal, o seekiri dolokke oya on ɓaawo. Ɓe tawi moodi makko ka baafal. [debbo] on wi'i: "Ko honɗum woni njoɓdi on faalanaaɗo ɓeynguure maa nden bonki si wanaa yo soke [o leptiree] lepte muusuɗe?"
[Yuusufu] maaki: "Ko kanko ɗaɓɓiri lam hoore-am". Tawanooɗo e yimɓe [debbo] on seeditii: "Si tawii dolokke mum on ko yeeso seekiraa, haray ko [debbo] on goongi, kanko [gorko] on ko jeyaaɗo e fenuɓe ɓen.
Si tawii non dolokke makko on ka ɓaawo seekiraa, haray [debbo] on fenii, kanko [gorko] on ko o jeyaaɗo goonguɓe ɓen.
Nde [moodi makko] yi'unoo dolokke on ko ɓaawo seekori, o wi'i: "Ɗum ko jeyaaɗum e pewje mon! Pellet pewje mon ɗen ko haawniiɗe!".
Yuusufa, ɗuurno gaayi e ɗum. An [debbo on], insinano junuubi(bakkaat) maa ɗin; tawde pellet a jeyaama e woopuɓe ɓen".
Rewɓe ɓen ka saare wi'i: "Debbo laamɗo on ɗaɓɓirii kurkaadu makko ndun hoore-makko! Gomɗii giggol ɓurtirii mo. Menen dey meɗen yi'a oo [debbo] e majjere ɓanngunde".
Nde o nanunoo pewje maɓɓe ɗen, o nulani ɓe, o hebilani ɓe ngawluuji, o jonni gooto kala e maɓɓe laɓi, o wi'i: "Yaltu e maɓɓe!". Nde ɓe yi'unoo mo, ɓe mawnini mo, ɓe hetti juuɗe maɓɓe ɗen, ɓe wi'i: "Kaawee Alla! Oo wanaa ɓanndinke, oo wonaali si wanaa malaa'ikaajo tedduɗo".
O wi'i: "Ko oo mo'on felirɗon lam fii mun, gomɗii mi ɗaɓɓirii mo hoore-makko o haɗitii. Si wonii o waɗaali ko mi yamirta mo kon, ma o soke ma o laato jeyaaɗo e hoyɓe ɓen".
O maaki: "Joomi am, Ko kaso ngon ɓurani lam e ko ɓe noddata lam e mun kon. Si a pottinaani lam pewje maɓɓe ɗen, mi ooñoto e maɓɓe, mi jeyee e majjuɓe ɓen".
Joomi makko jaabinani mo, O firliti e makko pewje maɓɓe ɗen. Pellet, ko Kanko woni Nanoowo, Annduɗo On.
Refti feeñani (rewɓe) ɓen ɓaawo nde ɓe yi'i maandeeji ɗin, ma o sok-mbo tigi haa e saa'i.
Sukaaɓe ɗiɗo naatidi e makko ka kaso. Goɗɗo e maɓɓe wi'i: "Min mi hoyɗii hoore-am miɗo siiwa sanngara". Oya kadi wi': "Min mi hoyɗii hoore-am miɗo ronndii ka hoore-am cobbal, colli no ñaama e maggal". Humpitii men firo ɗin, menen men yi'ii ma jeyaaɗo e moƴƴinooɓe ɓen".
O maaki: "Ñaametee mo wonaɗon okkoreede on aratah on si wanaa mi humpitay on firo mun ado o arde on. Ɗum mo'on ko jeyeeɗum e ko Joomi am anndini lam. Min mi ɗalii diina yimɓe ɓe gomɗinaa Alla, hara kamɓe e fii laakara ko ɓe yedduɓe".
Jokku-mi diina baabiraaɓe am ɓen: Ibraahiima e Ishaaqa e Yaaquuba. Haananaa men nde men kafidata e Alla hay e huunde. Ɗum ko jeyaaɗum e ɓural Alla e dow amen e hoore yimɓe ɓen; kono ko ɓuri ɗuuɗude e yimɓe ɓen ɓe yettataa.
Ko onon yo wondiiɓe am ɗiɗo ka kaso! E ko reweteeɗi sertuɗi ɓuri moƴƴude, kaa ko Alla Gooto Fooluɗo on?
On alah e rewde gaanin Makko, si wanah inɗe ɗe innuɗon ɗum, onon e baabiraaɓe mon, Alla jippinanaali ɗen hujja. Ñaawoore nden alanah si wanaa Alla. O yamirii wata on rewu si wanaa Kanko. Ko ɗum ɗum woni diina ñiiɓuka kan; kono ko ɓuri ɗuuɗude e yimɓe ɓen ɓe anndaa.
Ko onon yo wondiiɓe am ɗiɗo ka kaso! Goɗɗo e mo'on yarnay koohoo mun on sanngara; oya on, o fetee, colli ɗin ñaama ka hoore makko. Fiyaaku mo lanndiɗon fii mun on ñaawaama.
O maakani on mo o sikke daɗay e maɓɓe kamɓe ɗiɗo: "Janto lam ka koohoojo maa on". Seytaane yejjintini mo jantanagol koohoojo makko on. [Yuusufu] ñiiɓiti ka kaso yoga e duuɓi.
Laamɗo on wi'i: "Min mi yi'ii (e koyɗol) na'i jeeɗiɗi fayɗi, na nyaama fooƴuɗi jeeɗiɗi ɗin, e dukke jeeɗiɗi kecce, e goɗɗi goo yooruɗi. Ko onon yo dental, firtanee lam ngol koyɗol am, si on laatike firtooɓe koyɗi".
Ɓe wi'i: "Ko jiiɓu-jaaɓu koyɗi ! Men wonaali annduɓe firo koyɗi !".
Daɗuɗo on e ɓeya ɗiɗo miijitii ɓaawo dumunna o wi'i: "Min mi humpitay on firo maggol. Nulee lam".
Yuusufu, an yo goonguɗo! Yeetii men fii na'i jeeɗiɗi fayɗi, na nyaama fooƴuɗi jeeɗiɗi ɗin, e dukke jeeɗiɗi kecce, e goɗɗi goo yooruɗi, belajo'o mi ruttoo ka yimɓe ɓen, belajo'o, ɓe annday".
O maaki: "On remay duuɗi jeeɗiɗi jokkondirɗi. Kala ko soñuɗon, accon ɗum ka dukkal(butaali) mun, si wanaa seeɗa e kon ko ñaamoton".
Refti aroyay ɓaawo ɗum, duuɓi jeeɗiɗi saɗtuɗi, ɗin (duuɓi) no ñaama kon ko marnaɗon ɗi si wanaa seeɗa e ko maroton [fii awdi].
Refti aroya ɓaawo ɗum, hitaande, ko e mayre yimɓe ɓen toɓetee, ko e mayre kadi ɓe hamata.
Laamɗo on wi'i: "Addanee lam on". Nde imminaaɗo on arunoo mo, o maaki: "Rutto ka koohoojo maa on lanndoɗaa mo: Ko woni fiyaaku ɓen rewɓe hettunooɓe juuɗe mun ɗen? Pellet Joomi am ko annduɗo pewje maɓɓe ɗen".
[Laamɗo on] wi'i: "Ko honɗum wonunoo fiyaaku mon tuma ɗaɓɓirnoɗon Yuusufa hoore-makko?" Ɓe wi'i: "Moolaare Alla! Men anndiraa mo ko boni". Ɓeyngu laamɗo on wi'i: "Jooni goonga kan feeñii. Ko min ɗaɓɓirnoo mo hoore-makko, pellet ko o jeyaaɗo e goonguɓe ɓen".
"Ɗum ko fii yo o anndu wonnde mi janfaaki mo ka wirnii, e wonnde Alla fewnatah pewje janfotooɓe ɓen.
Mi laɓɓinaa hoore-am, tawde wonkii ko heewuki yamirde bone, si wanah kin ki Joomi am yurmini. Joomi am ko Haforoowo Hinnotooɗo.
Laamɗo on wi'i: "Addanee lam mo, mi heertinana mo hoore-am". Nde o yewtunoo mo, o wi'i: "An on hannde ka amen, ko a jom-nokku hoolaaɗo".
O maaki: "Waɗam e hoore-ngaluuji leydi ndin: ko mi reenoowo annduɗo".
Ko wano nii Men ñimnirani Yuusufa ka leydi, himo jippora e mayri nokku ka o yiɗi. Meɗen heɓnira yurmeende Amen nden on mo Men muuyi, men yeebataa njoɓdi moƴƴinooɓe ɓen.
Pellet ko njoɓdi laakara ndin ɓuri moƴƴannde ɓen gomɗimɓe ɓe laatii gomɗuɓe.
Baaba-gootooɓe Yuusufa ɓen ari ɓe naati ka makko. O annditi ɓe, kono kamɓe ɓe paayti mo.
Tuma nde o hebllannooɓe doŋlle maɓɓe ɗen, o maaki: "Addanee lam musiɗɗo mon baaba-gooto. E on yi'aali miɗo timmina ɓetu ngun, e wonnde ko mi ɓurdo moƴƴude e weernooɓe ɓen?"
Si on addanaali lam mo, haray ɓetu alanaa on ka am ɗoo; wata on ɓado lam kadi".
Ɓe wi'i: "Men ɗaɓɓiray mo ben makko, menen ko men gollooɓe (ɗum)".
O maakani gollooɓe makko ɓen: "Waɗee coggeeli(njigguuji) maɓɓe ɗin ka doŋlle maɓɓe: belajo'o ɓe annditay ɗi si ɓe ruttike ka yimɓe maɓɓe ɓen, belajo'o ɓe yiltoto".
Tuma nde ɓe ruttinoo ka ben maɓɓe, ɓe wi'i: "Ko an yo ben(baaba) amen, men salanaama ɓetu. neldu amen musiɗɗo amen on, men ɓetanee. Ko men reenooɓe mo".
O maaki: "Hara mi hooloray on e fii makko, si wanaa no mi hoolornoo on non e neene-gooto makko on ko adii? Ko Alla woni moƴƴo reenoowo, ko Kanko ɓuri moƴƴude yurmeteeɓe ɓen".
Nde ɓe udditunoo doŋlle maɓɓe ɗen, ɓe tawi coggeeli(njigguuji) maɓɓe ɗin ruttaama e maɓɓe. Ɓe wi'i: "Ko an yo ben amen, ko men ɗaɓɓata [kadi]? Ɗii ko coggeeli amen, ɗi ruttaama e amen. Meɗen jiggana yimɓe amen, men reena musiɗɗo amen on, men ɓeydora ɓetu ngelooba; ɗum ko ɓetu newiingu".
O maaki: "Mi immindintaa(neldatah) mo e mooɗon haa ƴettanon mi ahadi ka Alla, wonnde on artiranay lam mo si wanaa hara on huɓinda". Ɓaawo ɓe ƴettanii mo ahadi maɓɓe ndin, o maaki: "Alla e dow ko wowluɗen kon, ko O deeno".
O maaki: "Ko onon yo ɓiɗɓe am, wata on naatiroy e damal gootal, naatiree e dame seertuɗe. Mi dun-cantaa on e (muyɗe) Alla hay e huunde. Ñaawoore alanaa si wanaa Alla: Ko e Makko mi fawii, ko e makko kadi, yo fawo fawotooɓe ɓen".
Nde ɓe naatirnoo nokku ka ben maɓɓe yamirnoo ɓe ɗon, ɗum wonaano no duncana ɓe [ko iwri] ka Alla si wanaa haaju wonunooɗo e fittaandu Yaaquuba mo o gasini. Kanko on, ko o jom-ganndal ngal Men anndini mo. Kono ko ɓuri ɗuuɗude e yimɓe ɓen ɓe anndaa.
Nde ɓe naatunoo ka Yuusufa, o maɓɓi neene-gooto makko on e makko, o maaki: "Ko mi neene-gooto maa, wata a sunor ko ɓe huuwaynoo".
Tuma nde o hebilannoo ɓe doŋlle maɓɓe ɗen, o waɗi etirgal ngal ka doŋngal neene-gooto makko on, refti ewnotooɗo eewnii: "Ko onon yo seteeɓe, Ko on wuyɓe".
Ɓe fewtiti e maɓɓe ɓe wi'i: "Ko honɗum hattiɗon?"
Ɓe wi'i: "Men hattike etirde laamɗo on. Hino woodani kala adduɗo ngal, doŋngal ngelooba, ko min woni fawtiiɗo ɗum".
Ɓe wi'i: "Men woondirii Alla, gomɗii hiɗon anndi men araali bonnugol ka leydi, men laataaki kadi wuyɓe".
Ɓe wi'i: "Ko wonata njoɓdi makko si tawii ko on fenooɓe?"
Ɓe wi'i: "Njoɓdi makko: ko kala mo: [ɗum] tawaa ka doŋngal mun, haray ko kanko [tigir] woni njoɓdi mun. Ko wano non men yoɓitirta tooñooɓe ɓen".
[Yuusufu] fuɗɗori doŋle maɓɓe ɗen ado doŋngal neene-gooto makko on; refti o yaltiniri nde ka doŋngal neene-gooto makko on. Ko wano non men fewjirani Yuusufa, [tawde] o hattantaano nanngude neene-gooto makko on ka sariya laamɗo on, si wanaa hara ko Alla muuyi. Meɗen ɓantana darajaaji on mo Men muuyi. No e dow kala jom-ganndal ganndo [goo].
Ɓe wi'i: "Si o wujjii, haray neene-gooto makko wujjiino ko adii". Yuusufu mari ɗum ka wonkii makko, o feññinanaali ɓe ɗum. O maaki: "Ko onon ɓuri bonnde nokku! Ko Alla ɓuri anndude ko sifotoɗon".
Ɓe wi'i: "Ko an yo laamɗo on, oo no mari baabiraawo nawyuɗo oggos; ƴettu gooto e amen lonto makko. Menen men yi'ii ma jeyaaɗo e moƴƴinooɓe ɓen".
O maaki: "Moolaara Alla nde men nanngata si wanaa on mo men tawi doŋlle amen ɗen e juuɗe mun. Mene haray ontuma ko men tooñuɓe".
Nde ɓe taƴinoo fii hettugol mo, ɓe martiti ko ɓe gunndondirɓe. Mawɗo maɓɓe on wi'i: "E on anndaa wonnde ben mon ƴettodii e mo'on ahadi ka Alla, e aranun tuma welsindinoɗon e Yuusufa? Mi seerataa leydi ndin haa ben am duŋanoo lam maa O ñaawana lam [hettugol mo], ko Kanko ɓuri moƴƴude e ñaawooɓe ɓen".
Ruttee ka ben mon wi'on: "Ko an yo ben amen, ɓiɗɗo maa on wujjii. Men seedaaki si wanaa ko men anndi, men wonaali reenuɓe ko wirnii.
Lanndo (yimɓe) saare nden nde men wonunoo e mun, e seteeɓe ɓen ɓe men hawrondirnoo e mun. Pellet ko men goonguɓe".
[Yaaquuba] maaki: "Wonkiiji mon ɗin cuɗanii on fiyaake! Ko muñal labangal. Hino hasii ka Alla artiranta mi ɓe, ɓe denndaangal. Ko Kanko woni Annduɗo, Ñeeñuɗo".
O ɗuurnii ɓe o maaki: "Ee suno am e fii Yuusufa!" Gite makko ɗen rawniri suno. Ko o suuɗɗo suno.
Ɓe wi'i: "Men woodirii Alla! A seerataa hiɗa janntoo fii Yuusufa, haa wonaa horsuɗo maa wonaa jeyaaɗo e halkiiɓe ɓen".
O maaki: "Anndee ko e Alla mi wullitotoo annde am e sunaare am. Miɗo anndi ka Alla ko on anndaa".
"Ko onon yo ɓiɗɓe am, yehee tefon fii Yuusufa e neene-gooto makko on. Wata on taƴo e yurmeende Alla. Ko fii, taƴotaako e yurmeende Alla si wanaa yimɓe yedduɓe ɓen".
Nde ɓe naatunoo ka makko [kanko Yuusufa], ɓe wi'i: "Ko an yo laamɗo, lorra heɓii men memen e ɓeynguure amen; men ardii e sil'a jaasuɗo. Hunnan men ɓetu ngun, sakko-ɗaa e amen. Pellet, Alla yoɓay sakkotooɓe ɓen".
O maaki: "Enee, on annditii ko waɗunoɗon Yuusufa e neene-gooto makko on kon tuma nde wonunoɗon majjuɓe?"
Ɓe wi'i: "Kere ko an woni Yuusufa?" O maaki: "Ko min woni Yuusufa. Oo ɗoo ko miñam. Gomɗii Alla moƴƴike e amen. Ko fii, mo gomɗii o muññike, pellet, Alla yeebataa njoɓdi moƴƴinooɓe ɓen".
Ɓe wi'i: "Men woondiri Alla, Alla ɓurnii ma e amen, men woniino woopuɓe".
O maaki: "Feloore alaa e hoore-mon hannde! Yo Alla yawtan on. Ko Kano woni Moƴƴo Yurmeteeɗo".
Yahdee e oo dolokke am ɗoo, werloɗon mo ka yeeso baaben am: o wattinay yi'oowo. Addanon lam ɓeynguure mon nden ɓe denndaangal".
Nde seteeɓe ɓen seerti [yalti Misra]ben maɓɓe maaki: "Min miɗo heɓa balangol Yuusufa, sinno wanaa fii yo on ɗaytinam".
Ɓe wi'i: "Men woondirii Alla, an hiɗa e majjere maaɗa ɓooyunde nden".
Nde wewlinoowo on arunoo, o werlii [dolokke] on ka yeeso makko, o wonti yi'oowo. O maaki: "E mi wi'anaano on miɗo anndi ka Alla ko on anndaa?"
Ɓe wi'i: "Ko an yo ben amen, insinano men junuubi amen. Menen men woniino woopuɓe".
O maaki: "Armami insinano on Joomi am. Ko Kanko woni Haforoowo, Hinnotooɗo".
Nde ɓe naatunoo ka Yuusufa, o weerni ka makko [ɗon] mawɓe makko ɓen ɗiɗo, o maaki: "Naatiree Misra, si Alla muuyii, ko on hooliiɓe".
O towniri mawɓe makko ɓen ɗiɗo ka belorki(danki), ɓe naayirani mo sujjugol. O maaki:"Ko onon yo baaba'en, ko ɗum ɗoo woni firo koyɗol am ngol oya tuma, gomɗii Joomi am waɗii ngol goonga. Gomɗii O moƴƴike e am tuma O yaltinnoo lam ka kaso, O itti on ka ladde, ɓaawo nde seytaane bonnii hakkunde am e ben-gootooɓe am ɓen. Pellet, Joomi am ko newaniiɗo ko O muuyi kon. Ko Kanko woni Annduɗo, Ñeeñuɗo".
Joomi am, gomɗii A yeɗii lam laamu, A anndinii lam kadi firo koyɗi. [An] Taguɗo kammuuli ɗin e leydi ndin, ko An woni giɗo am aduna e laakara. Ƴettitam ko mi juulɗo, waɗitdaa lam e moƴƴuɓe ɓen.
Ɗum ko jeyaaɗum e kumpite wirniiɗe, Meɗen wahayini ɗe e maaɗa. A tawanooka e maɓɓe tuma nde ɓe eɓɓunoo fiyaaku maɓɓe on hiɓe fewja.
Ko ɓuri ɗuuɗude e yimɓe ɓen, hay si a rerɗi, (ɓe) wonaali gomɗinooɓe.
A ɗaɓɓiraali ɓe e ɗum njoɓdi. Nde wonaali si wanaa waaju wonannde winndere nden.
Ɗuuɗii e Aayeeje ka kammuuli e ka leydi, hiɓe rewa e majje hara ko ɓe ɗuurniiɓe ɗe.
Ko ɓuri ɗuuɗude e maɓɓe gomɗintaa Alla, si wanaa hara ko ɓe sirkuɓe.
E ɓe hooli nde hippooje arata ɓe e lepte Alla ɗen maa darngal ngal ardira ɓe juhal, hara kamɓe ɓe so'aa?
Maaku: "Ko ngo'ol woni laawol am, miɗo noddira e Alla dow hujja, min e ɓen jokkuɓe lam. Senayee woodanii Alla! Mi wonaali jeyaaɗo e sirkooɓe ɓen.
Men Nulaali ado maa si wanaa worɓe jeyaaɓe e yimɓe ca'e ɗen, Meɗen wahayina e maɓɓe. E ɓee [fennooɓe ma] yiilotaako ka leydi, ɓe ndaara ko honno battane ɓen adinooɓe ɓe wa'unoo? Pellet ko saare laakara nden ɓuri moƴƴannde ɓen huluɓe [Alla]. E on haqqiltaa?
Haa si tawii Nulaaɓe ɓen taƴike, (heeferɓe ɓen) fellita wonnde kamɓe ɓe fennaama, ballal Amen ngal ara e maɓɓe; Men daɗnda on mo Men muuyi, lepte Amen ɗen ruttetaake gaayi e yimɓe bomɓe ɓen.
Gomɗii wonii e fillayeeje maɓɓe ɗin tasakuyye wonannde joomiraaɓe haqqillaaji ɓen. Nde wonaali yewtere fefindaande. Ko woni, ko nde goonginnde ɗen adinooɗe nde, e fensitunde kala huunde, e peewal e yurmeende wonannde yimɓe gomɗimɓe ɓen.
Alif, Laam, Miim, Raa. Ɗee ko Aayeeje Deftere nden; jippinaande nden e maaɗa immorde ka Joomi maa ko goonga; kono ko ɓuri ɗuuɗude e yimɓe ɓen ɓe gomɗintaa.
Ko Alla woni ɓamtuɗo kammuuli ɗin doose ɗe on yi'ataa. Refti O fotondiri ka dow 'Arshi, O elti naange ngen e lewru ndun: kala majji no doga haa e lajal innaangal. Hino toppitoo fiyaakuuji ɗin, Himo fensita Aayeeje ɗen belajo'o on yananay hawroygol e Joomi mon.
Ko Kanko woni fontuɗo leydi ndin, O waɗi e majji pelle e canɗi. E kala (noone) e dimɗe, O waɗi e majje noone ɗiɗi resindirayɗi. Himo suddira jemma on ñalorma on. Wonii e ɗum, maandeeji wonannde yimɓe miijitotooɓe.
Hino ka leydi tummbe ɓadondirɗe, e gese 'inabu, e remuruuji, e tamarooje dukkinɗe e ɗe wonaa ɗukkinɗe, hiɗe yarniree ndiyam gootam, Meɗe ɓurna yoga majji dow yoga ka dakamme. Wonii e ɗum, maandeeji wonannde yimɓe haqqilooɓe.
Si a ŋalɗay, haray ko konngol maɓɓe ngol jojji ŋalɗude: "Eyoo si men wontii mbulmbuldi, mene men wontay e tagu hesu?" Ko ɓen woni yedduɓe Joomi mun ɓen, ko ɓen tonngoytee ka daaɗe mun, ko ɓen kadi woni yimɓe Yiite; kamɓe ko ɓe luttooɓe e magge.
Hiɓe hawjirane bone on ado moƴƴere nden. Gomɗii wulike ado maɓɓe [lepte] yeruuje majje. Pellet, Joomi maa ko Jom-haforanal wonannde yimɓe ɓen, e tooñe maɓɓe ɗen. Pellet kadi Joomi maa, ko sattuɗo lepte.
Ɓen heefereɓe no wi'a: "Ko haɗno maande jippiniree e makko immorde ka Joomi makko?" Anndu ko an ko a jertinoowo, hino woodani yimɓe kala fewnoowo.
Alla no anndi ko ronndotoo kala deyel, e ko renngaaji ɗin ustata e ko ɗi ɓeydata. Kala huunde ka Makko, ko eɓɓaa-ɗum.
Annduɗo wirniiɗi e feeñuɗi, Mawɗo, Townitiiɗo.
Hino fota [ka Makko anndugol] on suuɗuɗo konngol e mooɗon, e on feññinɗo ngol, on suuɗirayɗo jemma, e on yaltiniroowo ñalorma.
Hino woodani mo lontondirooɓe yeeso makko e ɓaawo makko, hiɓe reenira mo yamiroore Alla. Pellet Alla waylataa ko woni e yimɓe, haa ɓe wayla ko woni kon e maɓɓe. Si Alla faandanike yimɓe bone, alaa yiltoowo mo. Alanaa ɓe gaanin Makko giɗo-heftoowo.
Ko Kanko woni hollirayɗo on maƴe ɗen hulugol [ɗe] e tamƴinagol [toɓo]; O fuɗɗa ɗen duule tedduɗe.
Digge ɗen no senina Mo yettugol Mo, e Malaa'ikaaɓe ɓen, immorde e kulol Makko. O wurta parñite ɗen, O meminira ɗe on Mo O muuyi. Kamɓe hiɓe wennja fii Alla, Kanko non ko O saɗtuɗo nanngal.
Hino woodani Mo noddaandu goonga! Ɗin ɗi ɓe noddata ko woori Mo, ɗi jaabotaako ɓe e huunde; si wanaa wano fontuɗo newe mun e ndiyam fii yo ɗam yotto hunnduko makko, kono ɗam wonaali yottotoo-ɗam kon (hunnduko). Noddaandu heefereɓe ɓen wonaali si wanaa e majjere.
Ko Alla woni ko sujjannta, denndaangal ko woni ka kammuuli e la leydi, ɗoftaare e waawneede, e ɗowdiiji maɓɓe, bimmbi e kiikiiɗe.
Maaku: "Ko hommbo jeyi kammuuli ɗin e leydi ndin?" Maaku: "Ko Alla". Maaku: "E on jogiti gaanin Makko, heediiɗi ɗi waawanaa ko'e majji nafa wanaa lorra?" Maaku: "Hara bunɗo e yi'iiwo no fota? Kaa hara niɓe ɗen fotay e ndaygu ngu? Kaa ɓe waɗan Alla kafidiiɓe tagirɓe wano tagu Makko ngun, tagu ngun nanndani ɓe? Maaku: "Ko Alla woni taguɗo kala huunde, ko Kanko woni Bajjo, Fooluɗo".
O jippinirii ka kammu ndiyam, ɗam ili e jooli emmbere majjam. Ilol ngol ronndii ngufo hummbu-ngo. No e kon ko ɓe huɓɓata yiite e mun fii ɗaɓɓu ɗaɓɓugol cuɗaari maa nafa-hoy, ngufo sugu mun. Ko wano nii Alla waɗirta misal goonga e fenannde. Si ko ngufo ngon, ngo yahray ɓeeɓugol, ammaa ko nafata yimɓe ɓen kon, ɗum ñiiɓa ka leydi. Ko wano nii Alla waɗirta mise ɗen.
Hino woodani ɓen nootiiɓe Joomi mun moƴƴere. Ɓen ɓe nootaaki Mo, sinno woodaniino ɓe denndaangal ko woni kon ka leydi, e yeru mun wonndude e mu'un, ɓe soktorayno(soottorto) ɗum. Ɓen ɗon, no woodani ɓe bonɗum hasboore, jaaƴorde maɓɓe nden ko Jahannama. Nge bonii ndaɗɗundi.
E ko on annduɗo wonnde ko jippinaa kon e maaɗa immorde ka Joomi maa ko goonga, wa'ata wa on ɓunɗo? Anndu ko waajitotoo, ko joomiraaɓe-haqqillaaji ɓen,
ɓen hunnooɓe ahadi Alla ndin, ɓe firtataa ahodal(hoolaare).
e ɓen jokkooɓe kon ko Alla yamiri yo jokke, hiɓe hula Joomi maɓɓe, hiɓe hula bonnde hasboore,
ɓen muññoriiɓe ɗaɓɓugol yarluyee Joomi maɓɓe, ɓe ñiiɓni julde, ɓe nafqii e kon ko Men arsiki ɓe, gunndoo e kene, hiɓe duñira moƴƴere nden bone on. Ɓen ɗon, no woodani ɓe battane galle,
Aljannaaji ñiiɓal, hiɓe naata ɗi, e ɓen moƴƴuɓe e baabiraaɓe maɓɓe ɓen, e rewɓe maɓɓe ɓen, e geyngolji maɓɓe ɗin. Hara Malaa'ikaaɓe ɓen hino naatirana ɓe kala damal:
"Kisal wonii e mo'on, sabu muñal mon ngal. Battane galle ɗen moƴƴii".
Ɓen (non) firtooɓe ahadi Alla ndin ɓaawo fiɓugol ndi, hiɓe taƴoo e ko Alla yamiri kon yo jokke, hiɓe bonna ka leydi, ɓe ɗon, hino woodani ɓe kuɗdi, hino woodani ɓe kadi bonɗum galle.
Alla no yaññana arsike on Mo O muuyi, Himo ɓittina. Hiɓe weltora nguurndam aduna, nguurndam aduna non wonaali ka laakara, si wanaa dakamme-hoy.
Ɓen yedduɓe no wi'a: "Ko haɗno Aaya jippinee e makko immorde ka Joomi makko?" Maaku: "Alla majjinay tun mo O muuyi, O fewna e Makko on tuubuɗo-ruttii"
ɓen gomɗimɓe, ɓe ɓerɗe mun deeƴirta jantagol Alla. Anndee ko jantagol Alla ngol ɓerɗe ɗen deeƴirta.
Ɓen gomɗimɓe ɓe golli golle moƴƴe, welo-welo woodaniiɓe e moƴƴude ruttorde.
Ko wano nii Men nulir-maa e mofte - gomɗii mofte goo yawtiino ado majje - fii yo a janngan ɓe nden nde Men wahayini e maaɗa, kono hiɓe yedda Yurmeteeɗo On. Maaku: "Ko Kanko woni Joomi am. Reweteeɗo alaa si wanaa Kanko. Ko e Makko mi fawii, ko ka Makko kadi woni ruttorde am".
Sinno janngeteende naɓirano pelle ɗen, maa leydi ndin seekiraa sabu mayre, maa nde wowliniraa maayɓe ɓen (harayno ko ndee ɗoo). Ko woni, ko Alla woodani fiyaaku on fow. E gomɗimɓe ɓen anndaali wonnde, sinno Alla muuyuno, O fewnayna denndaangal yimɓe ɓen? Masiibo seeraali no heɓira yedduɓe ɓen ko ɓe faggitii kon, maa [ngon masiibo] yana takko galle maɓɓe nden haa fodoore Alla nden ara. Pellet Alla firtataa fodoore.
Gomɗii Nulaaɓe jalkitanoo ma ado maaɗa. Mi muññanii ɓen yedduɓe, refti Mi nanngi ɓe. Ko honno lepte Am ɗen wonirnoo!
E hara ko On dariiɗo e kala wonkii ko ki faggitii kon [ɓuri hanndude e dewal?...] Ɓe waɗanii Alla kafidii- ɗi. Maaku: "Innee-ɗi" Kaa on humpitay Mo ko O anndaa ka leydi? Kaa ko ko [tun] e konngol? Ko woni, heeferɓe ɓen cuɗinanaa ma pewje maɓɓe ɗen, ɓe sakkaa(pala) e laawol ngol. Kala mo Alla majjini, fewnoowo alanaa mo.
Hino woodani ɓe lepte ka nguurndam aduna. Pellet ko lepte laakara ɗen ɓuri sattude, alanaa ɓe daɗndoowo (ɓe) e Alla.
Sugu Aljanna mo gomɗuɓe ɓen fodaa on: Canɗi no ila ley makko; ñaamɗi makko ɗin ko duumiiɗum, e ɗowdi makko ndin. Ɗum ko battane ɓen gomɗuɓe, battane heeferbe non ko Yiite.
Ɓen ɓe Men okki Deftere nden, hiɓe weltora kon ko jippinaa e maaɗa. No e leƴƴi kon ɓen yeddooɓe yoga mayre. Maaku: "Anndee ko yamiraa-mi, ko nde reway-mi Alla hara mi sirkanaali Mo. Ko e Makko nodday-mi, ko ka Makko kadi woni ruttorde am".
Ko wano nii Men jippiniri nde ñaawoore (e haala) aarabu. Pellet si a jokkii mbeleeɗe maɓɓe ɗen ɓaawo nde ganndal ari e maa, alanaa ma gaanin Alla immorde e giɗo, wanaa daɗndoowo.
Gomɗii Men nulii Nulaaɓe ado maa, Men waɗani ɓe genndiraaɓe e geyngol. Haananaa Nulaaɗo nde o addata Aaya, si wanaa e sakkitoore Alla. Hino woodani kala lajal caati.
Alla no meha ko O Muuyi O tabatina (ko O wela), ko ka Makko yumma defte ɗen woni.
Si Men holliima yogo e ko Men fodi ɓe, maa Men hunnu maa (ado mun), anndu ko fawi maa ko yottingol, haasboore nde ko Menen fawtii.
E ɓee yi'aali wonnde Meɗen ara e leydi ndin, Men ɗuytira ndi ka seraaji mayri? Alla no ñaawa, alaa wurtinoowo ñaawoore Makko nden, ko O yacciiɗo ñaawoore.
Gomɗii ɓen adinooɓe ɓe fewjaniino (Annabaaɓe maɓɓe); ko Alla non pewje ɗen fow heeranii. Himo anndi kala wonkii faggitotoo. Arma heefereɓe ɓen annda ko hommbo battane galle (moƴƴe) woodani.
Heeferɓe ɓen hino wi'a: "Wanaa a Nulaaɗo". Maaku: "Alla yonii seedee hakkunde am e mon, e ɓen jogitiiɓe ganndal Deftere nden".
Alif, Laam, Raa. (Ndee ko) Deftere nde Men jippini e maaɗa, fii yo yaltinir yimɓe ɓen e niɓe faade e annoora, e duŋayee Joomi maɓɓe, haa e laawol Fooluɗo, Yettiniiɗo.
Alla, On Mo woodani kala ko woni kammuuli e ka leydi. Bone woodani yedduɓe ɓen, immorde e lepte sattuɗe.
Ɓen ɓurdinooɓe nguurndam aduna ɗam e dow laakara, ɓe faddoo e laawol Alla ngol, ɓe ɗaɓɓana ngol ooñorgal. Ɓen ɗow wonii e majjere woɗɗunde.
Men nuliraali Nulaaɗo (woo), si wanaa e ɗemngal yimɓe makko ɓen, fii no o ɓannginirana ɓe. Alla no majjina on Mo muuyi, O fewna on Mo O muuyi. Ko Kanko woni Fooluɗo, Ñeeñuɗo.
Gomɗii Men nulirii Muusaa Aayeeje Amen ɗen [wi'ugol Mo]: "Yaltin yimɓe maa ɓen e niɓe faade e annoora, anndintinaa ɓe ñalɗi Alla ɗin". Pellet hino e ɗum, tasakuyeeji kala munyoowo, yettoowo (neema).
Tawi non e nder ko kanko Zakariyaa'u o gollaynoo golle yottingol sadakaaji ka Alla , ɗun ko fewndo ko mojobere makko nden ardinaa yottingol sadakaaji
e tuma nde Joomi maa anndinnoo: "Pellet si on yettii, ma Mi ɓeydan on. Si on yeddii non, pellet lepte am ɗen ko saɗtuɗe".
Muusaa maaki: "Si on yeddii, onon e wonɓe ka leydi ɓen fow, [anndon] pellet Alla ko Galo Yettiniiɗo".
E kumpite ɓen adinooɓe on araali on, yimɓe Nuuhu e Aadi, e Samuuda e ɓen wonunooɓe ɓaawo maɓ- ɓe, anndaa ɓe si wanaa Alla? Nulaaɓe maɓɓe ɓen addanii ɓe ɓanngannduyeeji, ɓe rutti juuɗe maɓɓe ɗen ka kunndule maɓɓe, ɓe wi'i: "Menen men yed- dii ko nulidaɗon e mun kon, menen, meɗen e sikkitii e ko noddoton men e mun sikkitiiɓe".
Nulaaɓe maɓɓe ɓen maaki: "E hara sikke no e fii Alla, fuɗɗuɗo kammuuli ɗin e leydi ndin, himo nodda on fii yo O haforan on yoga e junuubi mon, himo nennana on haa e lajal innaangal?" Ɓe wi'i: "On wonaali si wanaa ɓanndinke yeru amen. Hiɗon faandii nde sakkotoɗon(falotodon) men e kon ko baabiraaɓe amen rewaynoo. Addanee men hujja ɓannguɗo".
Nulaaɓe maɓɓe ɓen maakani ɓe: "[Ko goonga], men wonaali si wanaa ɓanndinke yeru mon, kono Alla no moƴƴoo e Mo O muuyi e jeyaaɓe Makko ɓen. Laatanaaki men nde men addana on hujja, si wanaa e duŋayee Alla. Ko e Alla gomɗimɓe ɓen fawotoo.
Ko haɗata men nde fawotoo e Alla, gomɗii O fewnii men (e) laawi amen? Ma men muñño e kon ko lorroton men. Ko e Alla gomɗimɓe ɓen fawotoo".
Ɓen yedduɓe (kadi) wi'ani Nulaaɓe mun ɓen: "Ma men yaltin on ka leydi amen, maa ruttoɗon e diina amen". Joomi maɓɓe wahayini e maɓɓe: "Ma men halku tooñuɓe ɓen,
Ma Men hoɗnu on e leydi ndin ɓaawo maɓɓe. Ɗum ko wonannde on huluɗo daroyagol yeeso Am, o huli kammbaa Am on".
Ɓe ɗaɓɓi uddital. Sooyi kala dunndaranke ƴagguɗo.
Jahannama no yesso makko, himo yarniree ndiyam mbordi ƴiiƴiiri,
himo wooɓa ɗam, e ɗeɓataa ɓennugol ɗam. Maayde nden ardana mo e kala nokku, kono o wonaali maayoowo. Hara no yeeso makko lepte sattuɗe.
Ko woni sifa ɓen yedduɓe Joomi mun, kuuɗe maɓɓe ɗen, ko wano ndoondi ndi henndu tiiɗi e mun, e ñalaande wippoore. Ɓe hettoytaa huunde e ko ɓe faggitinoo. Ko ɗum woni majjere wonɗɗunde.
E a yi'aali Alla tagirii kammuuli ɗin e leydi ndin goonga? Si O muuyii, O ittay on O adda tagu hesu.
ɗum wonaali sattuɗum ka Alla.
Ɓe feeñana Alla ɓe denndaangal. Lo'uɓe ɓen wi'ana townitinooɓe ɓen: "Menen men wonanno on jokkuɓe. Taw si on duncanay men e lepte Alla ɗen goɗɗum?" Ɓen wi'a: "Sinno Alla fewnuno men, men fewnayno on. Hino fota e amen, si en ɗenƴi maa si en muññi; daɗirde alanaa en".
Seytaane wi'a, tuma fiyaaku on ñaawaa: "Pellet Alla fodiino on fodoore goonga; mi fodi on mi lunndii on. Alanaa lam e mo'on immorde e hujja, si wanaa mi nodii on, on jaabike lam. Wata on felam; felee ko'e mon. Wanaa mi faabotooɗo on; wanaa on faabotooɓe lam. Mi yeddii ko kafidunoɗon mi kon [e Alla] ado (hannde)". Pellet, tooñooɓe ɓen, hino woodani ɓe lepte muusuɗe.
Gomɗimɓe golli moƴƴuɗi ɓen naatnaa e Aljannaaji, canɗi hino ila ley majji, ko ɓe duumorayɓe ton e duŋayee Joomi maɓɓe. Hiwraandu maɓɓe ndun ton ko: "Salaam" (Kisiyee).
E a yi'aali ko honno Alla piyiri misal konngol laaɓungol, ko wano leggal welngal, binndeere maggal ko tabituɗi, calɗi maggal no ka weeyo?
Hingal okkira dimɗe maggal on tuma kala, e duŋayee Joomi maggal. Alla no piyana yimɓe ɓen mise, belajo'o ɓe waajitoto.
Ko woni kadi misal konngol soɓungol, ko wano leggal soɓungal, irtaangal ka hoore-leydi, ngal alanaa ɗum ñiiɓirde.
Alla no tabintinira gomɗimɓe ɓen konngol tabitungol, ka nguurandam aduna e ka laakara. Alla no majjina tooñooɓe ɓen. Alla no waɗa ko O muuyi.
E a tinaali ɓen waɗtitirɓe neemaaji Alla ɗin keeferaaku, ɓe weerni yimɓe ɓen galle halkaare.
Jahannama, hiɓe naata nge, nge bonii ñiiɓirde!
Ɓe waɗani Alla yerondiraaɗi fii yo ɓe majjin (yimɓe ɓen) e laawol Alla ngol. Maaku: "Dakmitee, pellet ruttorde mon nden ko ka Yiite".
Maakan jeyaaɓe am gomɗimɓe ɓen, yo ɓe ñinnu julde ɓe wintoo e kon ko Men arsiki ɓe gunndoo e kene, ado nde arata ɓe ñalaande nde jgeeygu alaa e mun wanaa weldigal.
Ko Alla woni taguɗo kammuuli ɗin e leydi, O jippiniri ka kammu ndiyam; O yaltiniri ɗam dimɗe arsike wonannde on. O eltirani on laaɗe ɗen, fii yo ɗe dogir ka maayo e duŋayee Makko. O eltani on kadi canɗi ɗin.
O eltani on naange ngen e lewru ndun dogooji ɗiɗi. O eltani on jemma on e ñalorma on.
O okki on e kala ko toriɗon Mo. Si on lintii neemaaji Alla ɗin, on moftataaɗi. Pellet neɗɗanke on ko hee- wuɗo tooñe, heewuɗo yeddugol.
(Janto) kadi tuma nde Ibraahiima maakunoo: "Joomi am, waɗu ndee saare hooliinde, daɗndaa lam e ɓiɗɓe am ɓen nde men rewata sanamuuji.
Joomi am, kannji (sanamuuji ɗin), ɗi majjinii ko ɗuuɗi e yimɓe ɓen. Kala jokkuɗo lam, on ɗon ko jeyidaaɗo e am. Kala non yedduɗo lam, haray An ko A Haforoowo, Hinnotooɗo.
Joomi amen, min mi hoɗinii yoga e ɓiɗɓe am ɓen e aynde nde wonaa remotoonde, ka Suudu Maa Hormanteeru, - Joomi amen - fii yo ɓe ñinnu julde. Waɗu ɓerɗe yimɓe ɓen no yiiloo e maɓɓe, arsikaaɓe dimɗe, belajo'o ɓe yetta.
Joomi amen, pellet, An hiɗa anndi ko men suuɗi e ko men feññini: hay huunde suuɗotaako Alla ka leydi wanaa ka kammu.
Yettoore woodanii Alla, On yeɗuɗo lam e hoore mawngu, Ismaa'iila e Ishaaqa. Pellet, Joomi am ko nanoowo du'aa.
Joomi am, waɗan ñinnoowo julde e ɓeynugol am ngol. Joomi amen, jaɓu toraare am nden.
Joomi amen, haforanam min e jibimɓe lam ɓen e gomɗimɓe ɓen, ñalnde ñaawoore nden dorotoo".
Wata sikku Alla ko welsindiiɗo e ko tooñooɓe ɓen huuwata. Anndu ko O nenniranta ɓe, ko haa e ñalaande nde gite saafotoo e mun.
Ko ɓe heñiiɓe, ŋallimɓe ko'e maɓɓe, ndaarɗe maɓɓe ɗen yiltotaako e maɓɓe, ɓerɗe maɓɓe ɗen ko yeewuɗe.
Jertniri yimɓe ɓen ñalaande nde lepte ɗen arata ɓe, tooñuɓe ɓen wi'a: "Joomi amen, nennan men haa lajal ɓaɗiingal, men nootoo noddaanndu Maa, men jokka Nulaaɓe ɓen". E on laatanooki on woondiino ado (hannde) alanaa on iwugol (ton)?
Hoɗuɗon e koɗooli ɓen tooñuɓe ko'e mun. Ɓanngani on ko honno Men huuwunoo ɓe, Men piyani on mise.
Gomɗii ɓe fewjii feere maɓɓe nden. Ko ka Alla feere maɓɓe nden woni, hay si feere maɓɓe nden ittayno pelle ɗen.
Wata a sikku Alla ko lunndotooɗo fodoore Makko (nde O fodi) Nulaaɓe Makko ɓen. Pellet, Alla ko Fooluɗo, Jom yottagol,
ñalnde leydi ndin waɗtitirtee leydi goo, e kammuuli ɗin, ɓe feeñana Alla, Bajjo On, Fooluɗo On.
A yi'ay bomɓe ɓen nden ñalnde, ko jokkindiraaɓe e kolombooje.
Dolokkaaji maɓɓe ɗin ko mbullam feewnira, Yiite ngen no sudda geece maɓɓe ɗen.
Fii yo Alla yoɓitu kala wonkii ko ko faggitii. Pellet, Alla ko yaawuɗo hasboore.
Ndee (Alqur'aanaare) ko yottinoore yimɓe ɓen fii yo ɓe waajitornde, e yoɓe anndu kadi, wonnde Kanko ko O reweteeɗo Gooto, e fii yo joomiraaɓe haqqillaaji ɓen waajitor.
Alif, laam, raa. Ɗen ko Aayeeje Deftere e janngeteende ɓannginnde.
Na waawi Heeferɓe ɓen yeloyto sinno ɓe laatino juulɓe.
Accu ɓe, ɓe ñaama ɓe dakmitoo, yela soklina ɓe; arma ɓe anndoya.
Men halkaali saare woo, si wanaa hara no woodani nde happu anndaaɗo.
Mofte woo adotaako lajal mun, ɓe nennantaake kadi.
Ɓe wi'i: "Ko an yo mo Deftere nden jippinaa e mun, an ko a feetuɗo.
Ko haɗno addanaa men Malaa'ikaaɓe, si a laatike goonguɗo?"
Men jippinirtaa Malaa'ika si wanaa fii goonga; ɓe wonataa ontuma, nennanteeɓe.
Menen Men jippinii Deftere nden, Menen kadi ko Men reenooɓe nde.
Gomɗii Men nuliino ado maa, e leñi adinooɓe.
Nulaaɗo (woo) araali e maɓɓe si wanaa ɓe jalkitay mo.
Ko wano nii Men naadiri ɗum e ɓerɗe bonɓe ɓen.
Ɓe gomɗintaa nde, gomɗii sunna aramɓe ɓen yawtiino.
Hay si Men udditanno ɓe damal ka kammu, ɓe waɗtini hiɓe ƴawra heen.
ɓe wi'ayno: "Anndee gite amen ɗen hippa. Wurin ko men yimɓe mbilɗaaɓe".
Gomɗii Men waɗii ka kammu koode, Men cuɗirani ɗe ndaarooɓe.
Men reeni mbo e kala seytaane riiwaaɗo.
Si wanaa on wujjuɗo nanɗe, o jokkintina hoodere-fiɗaynnde jalɓunde.
Leydi ndin, Men weerti ndi Men werlii e mayri pelle, Men fuɗini e mayri kala huunde eɓɓaande.
Men waɗani on e mayri wuurirɗe, e ɓen ɓe on laatanooki arsikooɓe ɗum.
Huunde alaa si wanaa marga mun ko ka Amen, Men jippintaa ɗum si wanaa e eɓɓoore anndaande.
Men wurti keneeli ɗin hawrondirooji e duule; Men jippiniri ka kammu ndiyam Men yarniri on ɗam, wonaa onon mari ɗam.
Ko Menen kadi woni ko wuurnata Men wara, ko Menen woni ronooɓe ɓen.
Gomɗii Men anndii adiiɓe e mon ɓen Gomɗii Men anndii sakkitiiɓe ɓen.
Pellet, Joomi maa, ko Kanko mooɓoyta ɓe. Kanko ko O Ñeeño, Annduɗo.
Gomɗii Men tagii neɗɗanke on e senƴayngal, e (cenlatngal) loopal-ɓalewal ɓowrungal.
E jinnaaji ɗin, Men tagir ndu ko adii, e yiite ooyunge.
Janto tuma nde Joomi maa daalannoo Malaa'ika'en: "Min ko Mi tagiroowo ɓanndinke immorde e senƴayngal, e loopal-ɓalewal ɓowrungal
si Mi fotndiii mo, Mi wuttii e makko ruuhu Am on, haray suuyanee mo ko on sujjuɓe".
Malaa'ika'en fow sujji ɓe denndaangal.
si wanaa ibuliisa, o salii tawdeede e sujjooɓe ɓen.
O daali: "Ko an yo Ibuliisa, e ko heɓu maa a laatodaaki e sujjuɓe ɓen?"
O wi'i: "Mi wonatah sujjanoowo ɓanndinke mo Taguɗaa immorde e senƴayngal, e loopal-ɓalewal ɓowrungal".
O daali: "Yaltu ton, an on ko a riiwaaɗo,
pellet, kuddi fawike e ma haa ñalnde njoɓdi diina".
O wi'i : "Joomi am, nennitanam haa ñalnde ndeɓe immintintee".
O daali:"An,ko a jeyaaɗo e nennitanteeɓe ɓen.
haa e ñalaande happu anndaaɗo".
O wi'i: "Joomi am, sabu ko bewinɗaa mi kon, ma mi cuɗinan ɓe ka leydi, ma mi bewnu ɓe fow maɓɓe,
si wanaa jeyaaɓe Maa, laɓɓinaaɓe ɓen e maɓɓe".
O daali: "Ngol ɗoo ko laawol ka Am focciingol.
Pellet, jeyaaɓe Am ɓen, a alanaa ɓe cemmbe, si wanaa ɓen bewɓe jokkuɓe ma.
Pellet Jahannama on wonii fodoore maɓɓe ɓe fow.
Hinge mari dame jeeɗiɗi; damal kala e majje no mari geɓal senndaangal.
Pellet, gomɗuɓe ɓen wonii e aljannaaji e ɓulli.
"Naatiree ɗi e kisial, ko on hooliiɓe".
Men ɗoofi kala ko woni e ɓerɗe maɓɓe e konnaagu(cokotaagal): ɓe wonti musiɗɓe fewtondirɓe e danɗe.
Tampere heɓataa ɓe ton, ɓe wonah kadi yaltintee ɓe ton.
Yeetito jeyaaɓe Am ɓen, ko Min woni Haforoowo, Hinnotooɗo On
e wonnde lepte Am ɗen, ko ɗen woni lepte muusuɗe ɗen.
Yeetito ɓe kadi fii hoɓɓe Ibraahiima ɓen,
Tuma ɓe naatunoo ka makko ɓe wi'i: "Salaam (Kisiyee mon)". O maaki: "Menen ko men ɗenƴii ɓe on".
Ɓe wi'i: "Wata a faay, menen meɗen wewlinire [ɓiɗɗo] gorko ganndo".
O maaki: "E on wewliniray lam [ɗum] e hoore ko mi nawyi kon? E ko wewlinirton mi?"
Ɓe wi'i: "Men wewlinirii ma goonga, wata a jeye e taƴiiɓe ɓen".
O maaki: "Ko hommbo taƴotoo e yurmeende Joomi mun nden, si wanaa majjuɓe ɓen?"
O maaki: "Ko woni fii mon, onon ɓee imminaaɓe?"
Ɓe wi'i: "Menen men nulaa ko e yimɓe bomɓe,
si wanaa ɓeynguure Luuti nden, pellet ko men daɗndooɓe ɓe denndaangal,
si wanaa debbo makko on". Men hoddirii on ɗon ko jeyaaɗo e halketeeɓe ɓen.
Nde imminaaɓe ɓen aruno ka ɓeynguure Luuti,
O maaki: "Onon ko on yimɓe faaytaa ɓe".
Ɓe wi'i: "Wurin men addanii ma ko ɓe wonunoo e sikkitaade kon.
Men addanii ma goonga kan, pellet ko men goonguɓe.
Yahdu e ɓeynguure maa nden ka taƴitannde jem- ma, jokkaa ɓaawo maɓɓe; hara gooto e mo'on yeƴƴitaaki, rewon ka yamiraɗon".
Men anndini mo on fiyaaku: wonnde wattannde ɓee ɗoo, ko taƴeteeɗum ka subaka.
Yimɓe saare nden ari hiɓe wewla.
O maaki: "Ɓee ɗoo ko hoɓɓe am, wata on wirtam.
Hulee Alla, wata on hoynam".
Ɓe wi'i: "E men haɗaali ma [weernugol] tagoore nden?"
O maaki: "Ɓee ɗoo ko jiwɓe am, si wonii ko on waɗooɓe [goɗɗum]!"
Mi woondirii nguurndam maa! Ɓe wonii e siwrugol maɓɓe hiɓe wemmbii.
Haacaango ngon nanngiri ɓe ka puɗal,
Men waɗtiniri dow mayre on ley mayre, Men saaƴini(toɓri) e maɓɓe kaaƴe iwruɗe e loope juɗaaɗe.
Wonii e ɗum, maandeeji wonannde ɓen teskotooɓe.
Pellet, ɗen [ca'e] no e jurol(bolol) ñiiɓungol.
Wonii e ɗum, maande wonannde ɓen gomɗimɓe.
Gomɗii yimɓe fitaare(sutu) ɓen [kadi] ko tooñuɓe.
Men yoɓtii e maɓɓe. Pellet ɗen [ca'e] ɗiɗi wonii e laawol ɓanngungol.
Gomɗi yimɓe (aynde) Hijiri nden fennii Nulaaɓe ɓen.
Men addani ɓe aayeeje Amen ɗen, ɓe laatii ɗuurniiɓe ɗe.
Hari hiɓe lesoynoo e pelle ɗen cuuɗi, ko ɓe hooliiɓe.
Haacaango ngon nanngiri ɓe ka subaka.
Nafaaniɓe kon ko ɓe laatinoo hiɓe faggitoo.
Men tagiraali kammuuli ɗin e leydi ndin, e ko woni hakkunde majji kon, si wanaa e goonga. Pellet, darngal ngal ko arayngal! yaafora jaafaggol labaangol.
Tabitii ko Joomi maa woni Taguɗo, Annduɗo.
Gomɗii Men okkii ma jeeɗiɗi ummorde ɗimmitaa-ngol, e Alqur'aanaare mawnde nden.
Wata a ɓamtu gite maa ɗen e neemaaji ɗi Men dakmiti ɓe e mum en, wata a sunu e maɓɓe, lesɗin becce maa ɗen gomɗimɓe ɓen.
Maaku: "Min ko mi jertinoowo ɓannginoowo".
Wano Men jippinirnoo e senndooɓe [defte Alla] ɓen [lepte],
Ɓen waɗuɓe Alqur'aanaare nden geɓe-geɓe.
Mi woondirii Joomi maa! Ma Men lanndoyo ɓe fow maɓɓe.
fii ko ɓe wonunoo e huuwude.
Feññin ko yamira-ɗaa kon, ɗuurno-ɗaa sirkooɓe ɓen.
Menen Men yonii ma e ɓen jalkitooɓe.
ɓen waɗdooɓe e Alla reweteeɗo goo. Aray ka ɓe annda.
Gomɗii Meɗen anndi wonnde bernde maa nde na ɓiɗtora ko ɓe wowlata kon.
Subbhinor yettugol Joomi maa, laato-daa e sujjooɓe ɓen;
rewaa Joomi haa yananeede (maayde) ara e maa.
Yamiroore Alla nden ɓadike, wata on hawjan nde. Senayee woodanii Mo! O toowii e ko ɓe sirkata.
Himo jippinira Malaa'ikaaɓe ɓen e wayhu on e yamiroore Makko, dow mo O muuyi e jeyaaɓe Makko ɓen, wonnde : "Jertinree wiide reweteeɗo alaa si wanaa Min. Hulee Lam".
O tagiri kammuuli ɗin e leydi ndin goonga. O toowii e ko ɓe sirkoobe sirkata ko.
O tagiri neɗɗanke iwde e toɓɓere (maniiyu); jaka yoo kanko ko wennjoowo ɓannguɗo.
Neemoraaɗi ɗin, O tagani on ɗi; no e majji nguli nugguki e nafaaji. Ko e majji kadi ñaamoton.
Hino woodani on e majji cuɗaari, tuma njofnoton ɗi e tuma oornoton ɗi.
Hiɗi ronndoo donle mon naɓa e leydi ndi on yotto- tanooko si wanaa e tampere pittaali. Pellet, Joomi mon ko O Yurmeteeɗo Hinnotooɗo.
E pucci, e mbam-pucci, e mbabbi, fii yo on waɗɗo ɗi, e cuɗaari. Himo taga kadi ko on anndaa.
Ko Alla woodani ɓanngingol laawol focciingol ngol, no e majji ngol feewaani. Si O muuyuno, O fewnay on denndaangal.
Ko Kanko woni jippinirɗo ndiyam ka kammu, hino woodani on e majjam njaram, leɗɗe no (yalta) e majjam, ko e majjam kadi oornoton.
Himo fuɗnirana on ɗam aawruuji, nebbanteeje, e tamarooje, e inabuuje, e kala dimɗe. Wonii e ɗum, tasakuyee wonannde yimɓe miijitotooɓe.
O eltani on jemma on e ñaloma on; naange ngen e lewru ndun. Koode ɗen kadi ko eltiraaɗe yamiroore Makko. Wonii e ɗum, tasakuyeeji wonannde yimɓe haqqilooɓe.
E ko O tagani on kon ka leydi sertuɗum nooneeji. Wonii e ɗum, tasakuyee wonannde yimɓe waajitorayɓe.
Ko Kanko woni eltanɗo on maayo ngon fii yo on ñaamu e maggo teewu keccu, yaltinon e maggo cuɗaari ndi ɓornotoɗon. A yi'ay laaɗe no feƴƴa e maggo, e fii yo on ɗaɓɓu e ɓural Makko ngal, belajo'o, on yettay [Mo].
O tuti penle ka leydi fii wata ɗe dillidu e mo'on, e canɗi, e ɗate, belajo'o on feeway.
e maandeeji [laawi]. Koode ɗen hiɓe ɗowora ɗe.
E hara tagoowo on wa'ay wa on tagataa? E on waajitotaako?
Si on lintii neemaaji Alla ɗin, on moftataa ɗi. Pellet, Alla ko Haforoowo, Hinnotooɗo.
Alla no anndi ko suuɗoton e ko feññinton.
Ɗin ɗi ɓe rewata gaanin Alla, ɗi tagataa hay huunde, kannji tigi ko ɗi tageteeɗi.
Koɗi maayuɗi ɗi wuuraa, ɓe so'aa-anndude nde ɓe immintintee.
Reweteeɗo mon on ko Reweteeɗo gooto. Ɓen ɓe gomɗinaa laakara, ɓerɗe maɓɓe ɗen ko yedduɗe, ɓen ko townitiiɓe.
Sikke alaa wonnde Alla no anndi ko ɓe suuɗata e ko ɓe feññinta. Kanko O yiɗaa townitiiɓe ɓen.
Si ɓe wi'anaama : "Ko honɗum Joomi mon jippini?" Ɓe wi'a: "Ko tinndi adinooɓe!".
Fii yo ɓe ronndo bakkaatuuji maɓɓe ɗin fow Ñalnde Darngal, e bakkaatuuji ɓen ɓe majjinirta ko aldaa e ganndal; anndee bonii ko ɓe ronndoytoo.
Gomɗii ɓen adinooɓe ɓe fewjiino, Alla yirbiniri mahdeele maɓɓe ɗen ka doose. Kippoodi ndin yanti e maɓɓe, lepte ɗen ardirani ɓe nokku ka ɓe so'aa-aanndude.
Refti Ñalnde Darngal, O hoynoyayɓe, O wi'anaɓe: Ko honto kafidaaɗi am ɗin ɗi haɓiraynoɗon fii mun?" Ɓen okkaaɓe ganndal wi'a: "Koyeera on hannde e bone on wonii e heeferɓe ɓen".
Ɓen ɓen Malaa'ikaaɓe ɓen hunnata, tooñuɓe ko'e-mun, ɓe werloo jebbilraare, (ɓe wi'a): "Men wonaa- no gollatnooɓe ko boni!" -"Wonaa non woniri, pellet Alla ko annduɗo ko huuwaynoɗon".
Naatiree dame Jahannama ɗen luttugol ton. Nge bonii ñaaƴorde wonande townitiiɓe ɓen.
Wi'anee ɓen gomɗuɓe: "Ko honɗum Joomi mon jippini?" Ɓe wi'a: "Ko moƴƴere". Hino woodani ɓen moƴƴimɓe aduna ɗoo moƴƴere; pellet ko saare laakara nden ɓuri moƴƴude. Nde moƴƴii saare gomɗuɓe ɓen.
Aljannaaji duumal, hiɓe naati ɗi, canɗi no ila ley majji. Hino woodani ɓe ton kala ko ɓe faaletee; ko wano nii Alla yoɓirta gomɗuɓe ɓen.
Ɓen ɓe Malaa'ikaaɓe ɓen warta hara ko ɓe laaɓuɓe- ɓe wi'an [ɓen]: "Kisiyee wonii e mon! Naatiree Aljanna on, sabu ko gollaynoɗon kon".
Hara [ɓee sirkooɓe fenna] hino habbitii si wanaa nde Malaa'ikaaɓe ɓen arata e maɓɓe, maa yami- roore Joomi maa nden ara? Ko wano non ɓen adinooɓe ɓe waɗirnoo. Alla tooñaali ɓe; si ko woni, ko ko'e maɓɓe ɓe wonunoo e tooñuɓe.
Boneeji ɗi ɓe huuwi ɗin memi ɓen, kon ko ɓe jalkitaynoo jippii e maɓɓe.
Ɓen sirkuɓe wi'i: "Sinno Alla muuyuno, men rewataano gaanin Makko hay huunde, wanaa menen wanaa baabiraaɓe amen; men harmintaa- no gaanin Makko hay huunde". Ko wano non adi- nooɓe ɓen gerdunoo. Taw si no fawiiii Nulaaɓe ɓen si wanaa yottingol ɓanngina?
Gomɗii Men imminii e kala mofte Nulaaɗo, wonnde rewee Alla, woɗɗitoɗon bewnayɗi ɗin. Hino e maɓɓe on Mo Alla fewni, hino e maɓɓe kadi on mo majjere nden jojji e mun. Yiilee ka leydi, ndaaron ko honno battane fennooɓe ɓen wa'unoo.
Si a rerɗii e peewal maɓɓe, [anndu] pellet, Alla fewnataa on Mo o majjini, alanaa ɓe kadi wallooɓe.
Ɓe woondirii Alla haɗtirde goondooje maɓɓe: "Alla immintintaa on maayuɗo". Wanaa non! Ɗum ko fodoore goonga ka Makko, ko woni tun, ko ɓuri ɗuuɗude e yimɓe ɓe anndaa.
(O immintiniroyay ɓe) fii yo O ɓannginan ɓe ko ɓe luutondiraynoo e mun, e fii yo ɓen yedduɓe anndu wonnde hari ko ɓe fenooɓe.
Anndee daalol Amen wonannde huunde, si Men faandike nde, Men wi'anay nde tun: "Laato", nde laatoo.
Ɓen ferunooɓe fii Alla, ɓaawo ɓe tooñaama, ma Men hoɗnu ɓe ka aduna (e weerde) moƴƴere. Pellet, ko njoɓdi laakara ndin ɓuri mawnude, si tawno hiɓe anndi.
Ɓen muññiiɓe, e tuugii e Joomi maɓɓe.
Men Nulaali ado maaɗa si wanaa worɓe, Men wahayina e maɓɓe. Lanndee yimɓe defte ɓen si wonii on anndaa.
(Men nulirii ɓe) ɓanngudi e defte. Men jippini e maaɗa janngeteende nden, fii yo a ɓannginan yimɓe ɓen kon ko jippinaa e maɓɓe, belajo'o kamɓe ɓe miijitoto.
E hara ɓen fewjuɓe boneeji ɗin hooli wonnde Alla munnirtaa ɓe leydi ndin, maa lepte ɗen ardirana ɓe nokku mo ɓe so'aa-anndude,
maa O nanngira ɓe yahdu maɓɓe, ɓe wonaali laawotooɓe.
Maa O nanngira ɓe e hoore kulol. Anndu Joomi mon ko Yurmeteeɗo, Hinnotooɗo.
E ɓee yi'aali ko Alla tagi kon e huunde nde ɗowɗe mun yiiltondirta ñaamo e nano, sujjangol Alla, hara ko ɗi yannkiniiɗi.
Ko Alla woni ko sujjanta kala ko woni ka kammuuli e ka leydi, immorde e ruugayngel, e Malaa'ikaaɓe ɓen, kamɓe ɓe townitotaako.
Hiɓe hulira Joomi maɓɓe, senngo dow maɓɓe, hiɓe waɗa ko ɓe yamiraa.
Alla daali: "Wata on jogito reweteeɓe ɗiɗo. Anndee Kanko ko O reweteeɗo gooto. Ko Min woni ko huloton".
Ko Kanko woodani kala ko woni ka kammuuli e ka leydi; ko Kanko ɗoftagol duumiingol tabitani. E ko ko woori Alla huloton?
Kala ko heɓuɗon e neema ko immorde ka Alla. Refti si lorra memii on, ko Ka Makko wullitotoɗon.
Refti si O huncanii on lorra kan, e jaka fedde goo e mo'on, ko sirkanooɓe Joomi mun.
Fii yo ɓe yeddu ko Men okki ɓe kon. Awa dakmitee, arma anndon.
Hiɓe waɗana huunde nde ɓe anndaa geɓal e kon ko Men arsiki ɓe. Wallaahi! On lannditete e kon ko fefindotonoɗon.
Hiɓe waɗana Alla ɓiɗɓe rewɓe. Senayee woodanii Mo Hiɓe (waɗana) ko'e maɓɓe ko ɓe wooɗitii.
Si gooto e maɓɓe wewliniraama ɓiɗɗo debbo, yeeso makko ngon waɗtina wayliingo ɓalewo e, hara ko o suuɗ-suno.
Himo suuɗora yimɓe ɓen, sabu bone mo o wewliniraa on. E o jogitoray mo e hoore koyeera kaa o uway mo ka leydi? Annde bonii ko ɓe ñaawata!
Hino woodani ɓen ɓe gomɗinaa laakara sifa bonɗo on. Ko Alla woodani sifa toowuɗo on. Ko Kanko kadi woni Fooluɗo, Ñeeñuɗo.
Si tawno Alla nanngitirayno yimɓe ɓen sabu tooñe maɓɓe ɗen, O ccataano e dow mayri ruugayngel. Ko woni tun, Himo nennitana ɓe haa e lajal annda- ngal. Si lajal maɓɓe ngal arii, ɓe nennantaake yonta ɓe adintinantaake.
Hiɓe waɗana Alla ko ɓe añanta [ko'e-maɓɓe]. Ɗemɗe maɓɓe no sifoo fenaande, wonnde no woodani ɓe moƴƴere. Sikke alaa wonnde no woodani ɓe Yiite, e wonnde ko ɓe ɗaliiɓe.
Wallaahi! Gomɗii Men nulii e mofte adinooɓe ma, seytaane cuɗani ɓe golle maɓɓe ɗen. Ko kanko woni giɗo maɓɓe hannde, hino woodani ɓe lepte muusuɗe.
Men jippiniraali Deftere nden e maaɗa si wanaa fii yo a ɓannginan ɓe kon ko ɓe luutondiri e mun, kadi ko nde peewal, e yurmeende wonannde yimɓe gomɗimɓe ɓen.
Alla jippinirii ka kammu ndiyam, O wuurnitiri ɗam leydi ndin ɓaawo ndi yoorude. Wonii e ɗum, maande wonannde yimɓe nanooɓe.
Hino woodani on e neemoraaɗi ɗin tasakuyee: Meɗen yarna on e ko woni e deedi majji, - hakkunde coowo e ƴiiƴam - ɓiraaɗam laaɓuɗam, welɗam fii yarooɓe.
E dimɗe tamarooji e inabuuje, hiɗon jogitora ɗam siwran e arsike moƴƴo. Wonii e ɗum, maande wonannde yimɓe haqqilooɓe.
Joomi maa wahayini e ñaakii ngii, wonnde : "Jaggu ka pelle cuuɗi, e leɗɗe ɗen, e kon ko ɓe saññata.
Refti ñaamaa e kala dimɗe ɗen, naaton e ɗate Joomi mon newinaaɗe. Hino yalta e deedi majji [kannji ñaaki ɗin], njaram seruɗam nooneeji mun, no e majjam cellal wonannde yimɓe ɓen. Wonii e ɗum, maande wonannde yimɓe miijitotooɓe.
Alla tagii on, refti O hunnay on. Hino e mooɗon on rutteteeɗo e jaasuɗum nguurndam, fii wata o anndu huunde ɓaawo ganndal [makko aranal]. Pellet, Alla ko Annduɗo, Hattanɗo.
Alla ɓurnii yoga mon e dow yoga ka arsike. Ɓurnaaɓe ɓen wonaali ruttirooɓe arsike maɓɓe on e ɓen ɓe jeytiri ñaame maɓɓe ɗen haa ɓe fota e mayri. E ko neema Alla on ɓe yeddata?
Alla waɗiranii on e wonkiiji mon ɗin resondirɓe, O waɗirani on e resondiraaɓe mon ɓen ɓiɗɓe e taaniraaɓe, O arsiki on immorde e laaɓuɗi. E ko meere nden ɓe gomɗinta? E ko neema Alla on kamɓe ɓe yeddata?
Hiɓe rewa gaanin Makko, huunde nde waawanaa ɓe (addude) arsike ka kammuuli e ka leydi hay huunde, ɗi hattanaaka [ɗum].
Wata on waɗan Alla yerodniraaɗi. Pellet, Alla ko annduɗo, onon on anndaa.
Alla piyii misal maccuɗo jeyaaɗo, mo waawaa hay huunde, e on mo Men arsiki immorde e Amen arsike moƴƴo, hara on wintoo e ɗum gunndoo e kene. Hara ɓen no fota? Yettooree woodanii Alla! Ko woni, ko ɓuri ɗuuɗude e maɓɓe anndaa.
Alla piyi kadi misal worɓe ɗiɗo: goɗɗo e maɓɓe ko mbobo, o waawaa hay huunde, kanko ko o donngal e hoore jeyɗo mo on; nokku kala ka on fewtiniri mo, o addataa moƴƴere; hara on ɗon fotay e on yamiroowo nunɗal, hara himo e laawol focciingol?
Ko Alla woodani wirniiɗi kammmuuli ɗin e leydi ndin. Fiyaaku Darngal ngal wonaali si wanaa yeru kinƴan yiitere maa hara ko kañun ɓuri ɓaɗtaade. Pellet, Alla ko hattanɗo kala huunde.
Alla yaltinii on ka deedi neeniraaɓe mon, on anndaa huunde, O waɗani on nanɗe, e giiɗe e ɓerɗe, belajo'o, on yettay [Mo].
E ɓe yi'aali colli ɗin ko ɗi eltaaɗi ka weeyo kammu (wonnde) jogitaaki ɗi si wanaa Alla? Wonii e ɗum, maandeeji wonannde yimɓe gomɗinooɓe ɓen.
Alla waɗanii on e cuuɗi mon ɗin hoɗo, O waɗani on e guri neemoraaɗi ɗin tillisaaji ɗi taggoton ñalnde eggoton e ñalnde hoɗtoton. No e leeɓi (baali) ɗin, e leeɓi (gelooɗi) ɗin e leeɓi (dammi) ɗin ndaɗɗudi [suudu] e dakmitorɗi haa e saanga.
Alla waɗanii on e ko O tagi kon ɗowɗe. O waɗani on e pelle ɗen suuɗorɗe. O waɗani on conci daɗndayɗi on nguleendi, e conci daɗndayɗi on e hare mon. Ko wano nii O timminirta neemaaji Makko ɗin e dow mon, belajo'o on jebbiloto.
Si ɓe huccitii, anndu ko fawi maa, ko yottingol ɓanngina.
Hiɓe anndi neemaaji Alla ɗin; refti ɓe yedda ɗi. Ko ɓuri ɗuuɗude e maɓɓe ko heeferɓe.
(Janto) kadi ñalnde Men immintinoyta e kala mofte seedeejo, refti ɓen yedduɓe sakkitoyantaake (ngantinagol), wanaa kamɓe woni ko ɗaɓɓiroytee ruttitagol [e yarluyee Joomi maɓɓe].
Si tooñuɓe ɓen yi'ii lepte ɗen, ɓe hoynantaake, lette wanaa ɓe nennitanteeɓe.
Si sirkooɓe ɓen yi*i kafidaaɓe maɓɓe ɓen, ɓe wi'a: "Joomi amen, ko ɗii woni kafidaaɗi amen ɗi men rewaynoo gaanin Maa". [Kafidaaɗi maɓɓe] ɗin yilta e maɓɓe konngol ngol: "Onon ko on fenooɓe".
Ɓe werloo e Alla nden ñalnde jebbilaare, kon ko fefindotonoo majjira ɓe.
Ɓen yedduɓe ɓe faddii e laawol Alla ngol, Men ɓeydiranii ɓe lepte e hoore lepte, sabu ko ɓe bonniraynoo kon.
(Janto kadi) ñalnde Men immintinoyta e kala mofte ko seeditoo e maɓɓe, jeyaaɗo e maɓɓe, Men adda maa [an Muhammadu] ko seeditoo e ɓee ɗoo. Men jippini e maaɗa Deftere nden, ko nde ɓannginoore kala huunde, e peewal, e yurmeende, e welo-welo wonannde juulɓe ɓen.
Tabitii Alla yamirii nunɗal, e moƴƴingol, e moƴƴagol e joomiraaɓe ɓadondiral. Himo haɗa gaay e pan-kare, e ko añinii, e bewre. Himo waajoo on, belajo'o, on waajitoray.
Hunnee ahadi Alla ndin si on ahodaama, wata on firtu goondooje ɗen ɓaawo ɗe tenntineede, gomɗii on waɗii Alla seedaniiɗo [on e hunnugol ngol]. Pellet, ko annduɗo ko golloton.
Wata on wonu wa on (debbo) firtunooɗo mottawol mun ɓaawo doole firtude, hiɗon jogitora goondooje mon ɗen janfondiro hakkunde mon, nde mofte [mon ɗen] wonata ɓurde tonaade e dii mofte goo. Anndee Alla no jarribora on ɗum. Ma O ɓanngina- na on Ñalnde Darngal, kon ko luutondiraynoɗon e mun.
Sinno Alla muuyuno, O waɗayno on mofte goote. Kono, Himo majjina on Mo O muuyi, O fewna on Mo O muuyi. Ma on lannditoye e kon ko gollaynoɗon.
Wata on jogitor goondooje mon janfondiro hakkunde mon, sakko koyngal [mon] mortotoo (fergito) ɓaawo ngal tabitude, meeɗiron bone sabu ko sakkiɗon kon e laawol Alla ngol. Hino woodani on lepte mawɗe.
Wata on waɗtitir ahadi Alla ndin coggu fanɗungu. Anndee ko ko woni ka Alla kon ɓuri moƴƴannde on, si tawno hiɗon anndi!
Ko marɗon kon re'ay (lanna), ko woni ka Alla kon ko heddotooɗum. Ma Men warjor ɓen muññiiɓe njoɓdi maɓɓe ndin ko ɓuri moƴƴude e ko ɓe gollaynoo kon.
Kala golluɗo moƴƴere, woni gorko maa debbo, hara ko o gomɗinɗo, Ma Men wuurnu mo nguur- ndam laaɓuɗam. Ma Men warjor ɓe njoɓdi maɓɓe ndin, ko ɓuri moƴƴude e ko ɓe gollaynoo kon.
Si a janngay Alqur'aana, moolor Alla seytaane raɗaaɗo on.
Kanko on, mbawdi(cemmbe) alanaa mo e ɓen gomɗimɓe, ɓe fawii e hoore Joomi maɓɓe.
Anndee mbawdi makko ndin, ko hoore ɓen welduɓe e makko woni, e ɓen sirkirooɓe sabu makko.
Si Men lontinii Aaya lonto Aaya goo - Ko Alla ɓuri anndude ko O jippinta - Ɓe wi'a: "An on ko a fefindiiɗo". Si ko woni, ko ɓuri ɗuuɗude e maɓɓe anndaa.
Maaku: "Ko jippini ndee, ko [Jibriilu] Fittaanndu Laaɓundu ndun, immorde ka Joomi maa, fii yo o tabintin ɓen gomɗimɓe, e [fii yo nde wonu] peewal, e welo-welo wonannde juulɓe ɓen".
Gomɗii Men Meɗen anndi wonnde hiɓe wi'a: "Ko neɗɗanke woni mo anndinnde (Alqur'aana)". Ɗemngal ngal ɓe ooñotoo e mun ngal ko ajami, ndee ɗoo non ka ɗemngal Aarabu ɓanngungal.
Pellet, ɓen ɓe gomɗinaali Aayeeje Alla ɗen, Alla fewnataa ɓe. Hino woodani ɓe lepte muusuɗe.
Anndee ko fefindotoo fenaande, ko ɓen ɓe gomɗi- aa Aayee Alla ɗen; ko kamɓe woni fenooɓe ɓen.
Kala yedduɗo Alla ɓaawo gomɗinal makko ngal - si wanaa on waawnaaɗo hara ɓernde makko nden ko deeƴirnde gomɗinal , kono, ɓen yaññamɓe ɓerɗe mun keeferaaku, hino fawii ɓe tikkere immorde Alla, hino woodani ɓe kadi lepte mawɗe.
Ngol [murtugol maɓɓe], ko tawde ɓe suɓike nguurndam aduna e dow laakara, e wonnde Alla kan, O fewnataa yimɓe yedduɓe ɓen.
Ko ɓen woni ɓe Alla noti e ɓerɗe mun, e nanɗe mun e gite mun. Ko ɓen woni welsindiiɓe ɓen.
Sikke alaaa wonnde ɓen ɗon ka laakara, ko kamɓe woni sooyuɓe ɓen.
Refti pellet Joomi maa, wonannde ɓen ferunooɓe ɓaawo nde ɓe tampinaama, hooti ɓe tiiɗnii ɓe muññii, pellet Joomi maa, ɓaawo ɗum, Ko O Haforoowo, Hinnotooɗo.
(Janto) tuma ñalnde kala wonkii arata, hara hiki wennja fii hoore-makki, wonkii kala yoɓee ko ki golli kon, kamɓe ɓe tooñetaake.
Alla piyii misal hoɗo: hoɗo hoolinoongo, deeƴungo; arsike maggo no ardirana ngo nokku kala e yaaj- jeende. Ɓe yeddi neemaaji Alla ɗin, Alla meeɗiniri ɓe koltu heege e kulol, sabu ko ɓe huuwaynoo kon.
Gomɗii arii e maɓɓe Nulaaɗo jeyaaɗo e maɓɓe, ɓe fenni mo. Lepte ɗen nanngi ɓe, tawi ko ɓe tooñuɓe.
Ñaamee e kon ko Alla arsike on dagiiɗi laaɓuɗi, yetton neemaaji Alla ɗin, si wonii ko Kanko rewoton.
Anndee ko O Harminani on, ko jiiba, e ƴiiƴam (rufaaɗam), e teewu kose, e [huunde hirsiraande] daginiraande ko woori Allah. Kala on duñaaɗo [e ñaamugol ɗum] hara wanaa ɓewɗo wanaa jaggi- tuɗo,Anndee pellet, Allah ko Ya'fotooɗo Hinnotooɗo.
Wata on wi'u ko ɗemɗe mon sifotoo e penaale: "Ɗum ɗoo no dagii, ɗum ɗoo no harmi", fii no fefindoron e hoore Alla fenaande. Pellet, ɓen fefindotooɓe fenaande e hoore Alla, ɓe maletaake.
Ko dakamme fanɗuɗo, hino woodani ɓe lepte muusuɗe.
E hoore Alyahuudaaɓe ɓen (kan), Men harminno ko Men fillani maa kon ko adii. Men tooñaano ɓe; ko woni, ko ko'e-maɓɓe ɓe wonunoo e tooñude.
Refti pellel, Joomi maa, wonannde ɓen huuwirɓe bone on majjere, refti ɓe tuubi ɓaawo ɗum ɓe moƴƴini, pellet Joomi maa, ɓaawo ɗum, ko Haforoowo, Hinnotooɗo.
Pellet, Ibraahiima woniino ɗowro hoykinaniiɗo Alla, ooñiiɗo [e ɗiya diinaaji], o wonaali jeyaaɗo e sirkooɓe ɓen.
Yettaynooɗo nemaaji Makko ɗin. [Alla] suɓike mo, O fewni mo e laawol focciingol.
Men okki mo ka aduna moƴƴere. Kanko on ka laakara, ko o jeyaaɗo e moƴƴuɓe ɓen.
Refi Men wahayini e maaɗa, wonnde: " Jokku diina Ibraahiima ka naayaaki e diinaaji mehre o jeyanooka e sirkooɓe ɓen".
Anndee [mawningol fii] aseweere nden ko waɗanaa, ko ɓen luutondirɓe e mayre. Pellet, Joomi maa, ko ñaawoyoowo hakkunde maɓɓe Ñalnde Darngal, e kon ko ɓe luutondiraynoo fii mun.
Noddir e diina Joomi maa kan ñeeñal e waaju moƴƴu. Wennjiraa ɓe e noone ɓurɗo moƴƴude. Pellet, Joomi maa, ko Kanko ɓuri anndude on majjuɗo e laawol Makko ngol, ko Kanko kadi ɓuri anndi feewuɓe ɓen.
Si on yagginay, haray yagginiree yeru no waɗiranoɗon non. Ko si on muññike, pellet ko ɗum ɓuri moƴƴannde muññiiɓe ɓen.
Muñño! Muñal maa ngal ko sabu Alla tan. Wata a suno fii maɓɓe. Wata wonu ɓittorɗo e kon ko ɓe fewjata.
Pellet, Alla no wonndi e ɓen huluɓe [Mo] e ɓen moƴƴinooɓe.
Senayee wondanii On Royruɗo Jeyaaɗo Makko on jemma, iwde ka juulirde hormante haa ka juulirde woɗɗitiinde, nden nde Men Barkini banŋe mun,fii yo Men Hollu mo immorde e Aayeeje Amen. Pellet, Ko Kanko woni Nanoowo, Yi’oowo.
Men Jonniino Muusaa Deftere nden, Men Waɗi nde peewal, wonannde ɓiɗɓe Israa’iila ɓen, wonnde : "Wata on jogito gaanin Am hooloraaɗo".
[Ko onon yo] ɓiɗɓe ɓen ɓe Men waɗɗinnoo wonndude e Nuuhu.Pellet, o laatino jeyaaɗo yettoowo.
Men wahyiniino e ɓiɗɓe Israa’iila ɓen ka Deftere [wonnde] : "On bonnayay ka leydi laabi ɗiɗi, on townitoyto kadi townitaare mawnunde".
Si fodoore gootel e ɗin ɗiɗi arii, Men wurtay e mon jeyaaɓe Amen, marɓe doole tiiɗuɗe, ɓe yiiloo hakkunde galleeji ɗin. Ɗum wonii fodoore huuwoyteende =golloteende.
Refti Men ruttitanani on doole ɗen e hoore maɓɓe; Men Ɓeydi on jawle e ɓiɗɓe,Men Waɗa on gorol ɓurngol ɗuuɗude.
Si on moƴƴinii, ko ko'e mon moƴƴinanɗon ; si on bonnii kadi, ko ko’e mon [bonnannɗon]. Si fodoore sakkitiinde nden arii, ko fii yo ɓe hoynu geece mon ɗen, e fii yo no ɓe naatiraa ka juulirde wano ɓe naatirnoo e mayre ka laawol aranol, e fii yo ɓe muncu yeru woo ko ɓe townani muncudee.
Hino jortaa ka Joomi mon yurmee on.Si on fillitike (non),Men fillitoo. Men waɗanii yedduɓe ɓen Jahannama on tonngorde.
Pellet, ndee Alqur’aanaare no fewnay e ko ɓuri e nunɗude,hinde wewlinira=weltanira gomɗimɓe,ɓen gollooɓe moƴƴuɗi ɗin, wonnde, no woodani ɓe njoɓdi mawndi.
E wonnde pellet, ɓen ɓe gomɗinaa laakara on, Men maranii ɓe lepte muusuɗe.
Neɗɗo no toroo bone, wano o tororta non moƴƴere,neɗɗanke on wonii ko heñiiɗo.
Men waɗii jemma on e ñalorma on Aayeeje ɗiɗi, Men monti Aaya jemma on, Men waɗi Aaya ñalorma on hentiiɗo, fii yo on ɗaɓɓu ɓural immorde ka Joomi mon, e fii yo on anndu limoore duuɓi, e hasboore. Kala huunde, Men fensitirii nde fensitudee.
Kala neɗɗanke, Men waɗɗinii mo talkuru makko ndun ka daande makko. Men yaltinanoyay mo Ñalnde Darngal, deftere, o hawra e mayre ko nde fontaande.
Janngu deftere maa nden, hoore-maa yonante hannde hasboowo.
Mo feewii, haray pellet, ko hoore-makko o feewani ; mo majii kadi, haray pellet, ko o majji kon yantay e hoore-makko. Wonkii ronndotaako bone wokki goo. Men wonaali leptooɓe, haa Men immina Nulaaɗo.
Si Men faandike halkude saare, Men yamiray neeminaaɓe mayre ɓen, ɓe faasinqinoo e mayre, konngol (lepte) ngol jojja e mayre, Men munca nde muncudee.
Heewii gire ɗe Men halki ɓaawo Nuuhu! Joomi maa Yonii Humpitiiɗo, Yi’oowo junuubi=bakkatuuji jeyaaɓe Makko ɓen.
On tawɗo no faandii yaccinaneede=yaawnaneede, Men yaccinanay mo ton huunde ko Men muuyi, wonannde on mo Men yiɗi, refti Men waɗana mo Jahannama, o naatoya nge ko o ŋiñaaɗo, pottinaaɗo [yurmeende].
On faalaaɗo laakara, o gollani ngal golle maggal, hara kanko ko o gomɗinɗo ;ɓen ɗon, golle maɓɓe ɗen wonii jaarnaaɗe.
Kala (maɓɓe),Meɗen ɓeydana ; ɓee ɗoo e ɓee ɗoo, immorde e dokkal Joomi maa. Dokkal Joomi maa ngal wonaali haɗaa ngal.
Ndaarii no Men ɓurniri yoga maɓɓe e dow yoga, ko laakara on ɓuri mawnude darjaaji,ɓuri mawnude kadi ɓural.
Wata a waɗidan Alla reweteeɗo goo ; jooɗoyoɗaa ko a ŋiñaaɗo woppaaɗo.
Joomi maa yamirii :"Wata on rewu ko wanaa Kanko, jibimɓe ɓen,moƴƴagol [e maɓɓe]:si nayewu goɗɗo e maɓɓe yottike ma,maa ɗum ɓe ɗiɗo non;wata a wi’an ɓe "bis=uf!" wata a wikko ɓe =wota a furo,wowlan ɓe konngol teddungol.
Yankinanoɗaa ɓe yurmeɗaa ɓe, wi’aa: « Joomi an, yurme ɓe’e, wano ɓe ne’irnoo lan non hari ko mi tosokun ».
Joomi mo'on no Anndi ko woni ka nder wonkiiji mon, si tawii on wonuno moƴƴuɓe ; pellet Kanko O wonanii ruttotooɓe ɓen Surroowo.
Jonnu jom ɓadondiral haqqee makko on, e ɓilliiɗo, e seteejo haqqee makko on ; wata a funsu funsudee.
Pellet funsooɓe ɓen, ko siɗɓe seytanuuji ɗin ; seytaane non wonii yedduɗo Joomi mun.
Si a ɗurnike ɓe fii ɗaɓɓugol yurmeende immorde ka Joomi maa, nde jortiɗaa ɗum, wi'an ɓe konngol newiingol.
Wata a waɗu junngo maa ngon ko lmbaango, ka daande maa ; wata a fontu ngo kadi kala fontugol, haa jooɗoɗaa ko a felniiɗo, ninsuɗo.
Pellet Joomi maa, no yanñana arsike, on Mo O muuyi. O ɓittina. Pellet Kanko O wonii Humpitiiɗo, Yi’oowo jeyaaɓe Makko.
Wota on warir ɓiɓɓe mon ɓen kulol ɓilla=baasal, ko Menen arsikata ɓe, wonndude e mon ; pellet warugol ɓe ngol, wonii goopol manngol.
Wota on ɓatto jeeno ngon=fijrde nde, pellet ɗun wonii pankare e laawol bonungol.
Wata on waru wonkii, ki Allah harmini kin [warugol], si wonaa sabu hakkee. Mo tooñaama waraama, Men waɗanii heftuɓe e makko ɓen doole wota non o fantin ka warugol. Pellet Kanko o wonii wallaaɗo.
Wata on ɓatto jawle Alyatiim, si wonaa ɓattagol ɓurngol moƴƴude, haa sagatalaaku makko timma ; humnee aadi ndin; pellet, aadi ndin wonii lannditoytee ndi.
Hunnee ɓetu ngun si on etay, manndikiron manndakke=peeson peese feewuɗe, ko ɗun moƴƴi, ko kañun ɓuri moƴƴude battane.
Wata a naatu e ko a anndaa fii mun. Pellet nanɗe ɗen, e giiɗe ɗen e ɓernde nden, ɗiiɗoo fow wonii lannditoyteeɗi ka Makko.
Wata a yaaru ka leydi ñaaƴa bunnga, ko fii pellet an a yulataa leydi ndin, a yottotaako pelle ɗen junndi=njuuteendi.
ɗin fow, bone majji on wonii añaaɗun ka Joomi maa.
Ɗun, ko goɗɗun e ko Joomi maaɗa wahayini faade e maa, immorde e Ñeeñal wata a waɗu reweteeɗo goo wonndude e Alla, sakko werleɗaa ka nder jahannama ko a felaaɗo raɗaaɗo.
E hara Joomi mon suɓani on ɓiɓɓe worɓe, O jogitoo immorde e malaa'ikaɓe ɓen rewɓe? Pellet, onon hiɗin wowlude konngol mawnungol!
Gomɗii Men fensitii e nder ndee Alqur'aanaare fii yo ɓe waajitor, ɗum ɓeydaali ɓe si wonaa woɗɗitagol.
" Maaku : « Si tawno no wonndi e makko, reweteeɗi wano ɓe wi’iri non awa ɗi ɗaɓɓayno laawol ummaade Jom Arsi o."
Senayee wonanii Mo, O Toowii gaayi e ko ɓe wi'ata Toowal Mawnungal.
No subunhinannde Mo kammuuli ɗin jeeɗiɗi e leydi ndin e ɓen wonuɓe e majji, alaa e hay e huunde si wanaa hinde Subunhinaade sabu Yettugol Mo, kono on faamataa subunhinaali maɓɓe ɗin, pellet, Kanko O wonii Munñiiɗo Surroowo.
Si a janngii Alqur'aanaare nden Men waɗay hakkonde maa e ɓen ɓe gomɗinaa laahara on heedo suuɗiingo.
Men waɗi e dow ɓerɗe maɓɓe ɗen cokooɗe fii wata ɓe faamu nde [Alqur'aanaare nden] e ka noppi maɓɓe kadi teddeele, si a jantike Joomi maaɗa ka nder Alqur'aanaare Kanko Tun ɓe huccinay ɓabbe maɓɓe ɗen ko ɓe dogooɓe.
Ko Menen Anndi ko ɓe heɗotoo kon, tuma ɓe heɗotoo faade e maaɗa [yo Nulaaɗo], e tuma ɓe sowndondirta=ndeeydata, tuma nde tooñooɓe ɓen wi'ata: «On jokkaali si wanaa gorko mbilɗaaɗo=bilaado».
Ndaarii [yo Nulaaɗo] ko honno ɓe piyiranay maa mise=yeruuji, ɓe majjii ɓe hattantaake [heɓude] laawol.
Ɓe wi'i: «E hara si men wonii ƴi'e e mbuɗu, haray ko men immintinoyteeɓe tagu hesu?»
Maaku: [yo Nulaaɗo] «Wonee kaaƴe maa jamɗe»
Maaɗun tagu tawayngu no mawni ka ɓerɗe mon, aray ɓe wi'a: 'Ko hommbo ruttata men?" Maaku: "Ko On Taguɗo on ka laawol aranol". Aray ɓe dimmba ko'e maɓɓe ɗen faande e maa, ɓe wi'a: "Ɗun ko honnde tuma", Maaku: 'No tijjaa nde tawata ɓadike".
Ñannde O noddata on nootoɗon yetton Mo sikkon on ñiiɓaano [ka leydi] si wanaa seeɗa.
Maakan jeyaaɓe an ɓen: "Yo ɓe wowlu nden huunde ɓurnde moƴƴude, pellet, Seytaane o bonnay hakkunde maɓɓe, pellet, Seytaane wonanii neɗɗanke gaño ɓannguɗo".
Joomi mon ko O Annduɗo fii mon, si O yiɗii O hinnoo on, maaɗun si O yiɗii O lepta on. Men nulaali ma e dow maɓɓe fawtiiɗo.
Ko Joomi maa Annde fii ɓen womɓe ka kammuuli e ka leydi, pellet, Men ɓurnii woɓɓe e Annabaaɓe ɓen e dow woɓɓe, Men Jonni Daawuuda Jabuura.
Maaku: "Noddee ɓen ɓe aaƴiɗon [ko reweteeɓe] gaanin Makko, ɓe maraa huncugol lorra kan gaayi mo'on wonaa waylugol kadi".
Ɓen, ɓe ɓe woni noddude, hiɓe ɗaɓɓude ɗoworgal faade e Joomi maɓɓe, ko hommbo e maɓɓe ɓuri ɓadaade, hiɓe jortii Hinnayee Makko on hiɓe huli lepte Makko ɗen, pellet, lepte Joomi maa ɗen ɗe laatike ko rentaaɗe.
Alaa e saare si wanaa Menen ko Men halkayɓe nde ko adii ñalde darngal, maa ko Men leptayɓe nde lepte sattuɗe, ɗun ɗon wonii ko winndaa ɗun ka Deftere.
Haɗaali Men nde Men nula Aayeeje ɗen, si wanaa sabu fenniino ɗe adiiɓe ɓen, Men okki Samuuda Naaqaawa mban yi'teemba ɓe tooñi mba, Men nuliraali Aayeeje ɗen si wonaa hulɓinirɗe.
[Janto] Tuma nde Men wi'anno maa: "Pellet, Joomi maa O huɓindike yimɓe ɓen, Men waɗiraali nden yi'annde nde Men hollumaa si wanaa fitina wonannde yimɓe ɓen e lekki huɗaaki ki ka Alqur'aana, Meɗen hulɓina ɓe kono ɓeydataa ɓe si wanaa bewre mawnde.
Nde Men Daalannoo Malaa'ikaaɓe ɓen sujjanee Aadama, ɓe sujji si wanaa Ibliisa o wi'i: "Hara mi sujjanay on mo taguƊaa e loopal?".
O wi'i: "A yi'ii oo mo teddinƊaa e dow an, pellet, si A nennanii lan haa ñalde darngal mi bonnay ɓiɓɓe makko ɓen si wanaa seeɗaaɓe.
[Alla] Daali: "Yahu, kala jokkuɗo ma e maɓɓe pellet, ko jahannama woni njoddi mon, njoddi yonoori".
Dillinir on mo hattanaɗaa e maɓɓe hito maa ngon, pooɗu e dow maɓɓe pucci maa e seppooɓe maa, ka fidu e maɓɓe ka jawle e ka ɓiɓɓe foduɓe, [kono] Seytaane fodaali ɓe si wanaa hodo.
Pellet, Jeyaaɓe An ɓen a maraa doole e hoore maɓɓe, Joomi maa yonii Hooloraaɗo.
Ko Joomi mon woni sogganayɗo on laaɗe ɗen ka maayo, fii yo on ɗaɓɓu immorde e ɓural Makko ngal, pellet, Kanko ko O Yurmeteeɗo on.
Si lorra kan heɓii on ka maayo, majjay ɓen ɓe noddayno ɗon, si wonaa Kanko [Alla] nde O danndi on ka njorndi ɗurnoɗon, neɗɗanke on wonii te o seeraani wonde heewuɗo yeddugol.
Enee, on hooli O mutintaa on ka banŋe njorndi maaɗun O nula e mon damagariire [toɓo koccu], refti hara heɓantaake on fawtiiɗo.
Kaa on hooli O ruttaraa on e maggo laawol goo O accita e dow mon bippooru immorde e keneeli O yoolira on sabu ko yeddunoɗon kon, refti on heɓantaake jokkitirayɗo e dow amen cukkoowo.
Gomɗii, Men teddinii ɓiɗɓe Aadama ɓen, Men ronndike ɓe ka njorndi e ka maayo Men arsiki ɓe immorde e laaɓuɗi Men ɓurni ɓe e dow ko heewi e ɓen ɓe Men tagi ɓurnudee.
Ñannde Men noddiroyta kala yimɓe yeesoojo maɓɓe on,kala on jonnitiroyaaɗo deftere makko nden ka ñaamo makko ɓen ɗon ɓe janngay deftere maɓɓe nden ɓe tooñirtaake hay yeru gaarayol hun tamaro.
Kala on wonuɗo e [ngurndan aduna] ko o bunɗo, haray kanko, ko ka laahara o ɓurata wumude e majjude laawol.
Fii kala ɓe eɓɓii nde ɓe fitinaymaa gaayi nden huunde nde Men wahayini e maaɗa fii yo a fefindo e Amen ko wonaa ɗun [ko Men tellini e maa] ontuma ɓe jogitoto ma sehlaajo.
Si tawiino Men tabintinaanoma, gomɗii hari a do'ii ooñaade e maɓɓe huunde seeɗaare.
Ontuma Men meeɗinteno cowale [lepte] ka ngurndan e cowale [lepte] ka mayde refti heɓantaake ma ballo e hoore Amen.
Fii kala ɓe eɓɓiino dillinngol ma ka leydi fii yo ɓe yaltine e mayri, ontuma ɓe ñiiɓataano ɓatte maa si wanaa seeɗa.
Ɗun ko Sunna ɓen ɓe Men nuli ko adimaa immorde e Nulaaɓe Amen, a heɓantaa Sunna Amen on mbattiigu.
Ñinnu julde nden ka mortagol naange ngen haa ka niwre jemma, Julde subaha nden, pellet, Julde subaha nden wonii seedeteende.
Ka jemma tinno e makko ko ɓeydaari maaɗa, no jortaa nde Joomi maaɗa immintinay maa e darorde yettiniinde.
Maaku: "Jooma, naadiran naatirgal goonga yaltiniraa mi yaltirgal goonga, waɗanaa mi immorde ka Maaɗa doole ballal".
Maaku: "goonga kan arii meere nden fuuyii, pellet, meere nden wonii fuuyoore".
Meɗen tellina ka Alqur'aana huunde nde konde cellal e yurmeende wonnande gomɗinɓe ɓen, ɓeydataa tooñooɓe ɓen si wanaa hayrere.
Si Men neeminii e neɗɗanke on o ɗuurnoo o townaa balaaje makko, si bone heɓii mo o wona hattuɗo e taƴiiɗo.
Maaku: "Mo kala yo gollu e laawol mun, ko Joomi mon woni Annduɗo on ɓurɗo feewude laawol".
Hiɓe lanndo maa fii fittaandu, maaku: "Fittaandu ndun ko e fiyaake Joomi an, on okkaaka e ganndal si wanaa seeɗaé.
Mi woondii, si Meɗen yiɗunoo Men naɓayno nden huunde nde Men wahyini faade e Maaɗa, refti heɓantaake ma fawtiiɗo ɗun e hoore Amen.
Ko woni tun, ko Hinnayee immorde ka Joomi maa, pellet, ɓural Makko ngal e dow maa wonii mawnungal.
Maaku: "Mi woondii, si yimɓe ɓen e jinnaaji ɗin hawtitii fii yo ɓe addu yeru ndee Alqur'aanaare, ɓe addataa yeru mayre, hay si wonii woɓɓe maɓɓe ko wallindrayɓe e woɓɓe".
Gomɗii Men ɓannginanii yimɓe ɓen e ndee Alqur'aanaare immorde e kala misal, ɓurɓe ɗuuɗude e yimɓe ɓen salii, si wanaa yeddugol.
Ɓe wi'i: "Men gomɗintaa ma, haa ɓullitanaa men ka leydi ɓunndu".
Maaɗun laatano maa ngesa immorde e tamorooje e inabuuje ɓullitaa canɗi ɗin hakkunde majje ɓullitugol.
Maaɗun liɓaa kammu ngun e hoore amen wano aaƴorɗaa non kunte, maaɗun addaa Alla e Maalaa'ikaaɓe ɓen [men] tiindondira.
Maaɗun laatano maa suudu immorde e cuɗaaje [kanŋe], maaɗun ƴawaa ka kammu, men gomɗintaa ƴawugol maaɗa ngol haa jippinaa e amen deftere men jannga nde. Maaku: "Senaade Jom an, hara mi wonu, ko wonaa ɓanndinke Nulaaɗo?!".
Haɗaali yimɓe ɓen nde ɓe gomɗinta tuma nde peewalngal arunoo ɓe, si wanaa fii ɓe wi'ii: "E hara Alla nulay ɓanndinke Nulaaɗo?!"
Maaku: "Si tawiino laatinoke ka leydi Malaa'ikaaɓe hiɓe yaha ko ɓe deewuɓe, Men jippinayno e maɓɓe immorde ka kammu Malaa'ikaajo Nulaaɗo".
Maaku: "Alla yonii Seediiɗo hakkunde an e mon, pellet Kanko O wonii Humpitiiɗo Reenuɗo jeyaaɓe Makko ɓen".
On mo Alla fewni ko on woni feewuɗo, ɓe O majjini ɓen a heɓantaaɓe wallooɓe ko woori Mo. Men mooɓay ɓe ñalde darngal e dow geece maɓɓe ɗen ko ɓe wumuɓe e mbobiɗu= fahdube ɓe e faaɗuɓe, werde maɓɓe nden ko jahannama tuma kala nge rocci Men ɓeydana ɓe huɓɓunge.
Ɗun ko njoddi maɓɓe, sabu kamɓe ɓe yeddii Aayeeje Amen ɗen, ɓe wi'i: "E hay si men wonii ƴi'e e mbuɗu e hara menen ko men immintinteeɓe tagu hesu?!"
Enee, ɓee yi'aali, wonnde Alla On Taguɗo kammuuli ɗin e leydi ndin ko O Hattanɗo nde O tagata yeru maɓɓe, O waɗani ɓe lajal [caate] sikke alaa e maggal. Tooñooɓe ɓen salii si wanaa yeddugol.
Maaku: "Sinndo onon hiɗon marunoo ngaluuji Hinnayee Joomi an on, ontuma, on jogitotono kulol nafkugol, neɗɗanke on wonii nguddo".
Gomɗii Men okkiino Muusaa Aayeeje jeenay ɓannguɗe, lanndii ɓiɓɓe Israa'iila ɓen tuma nde o arunoo ɓe Fir'awna wi'ani mo: "Min dey miɗo sikkumaa ko an yo Muusaa ko a mbilɗaaɗo".
Maaku: "Goɗii hiɗa anndi jippinaali ɗee si wanaa Jeyɗo kammuuli ɗin e leydi ndin Aayeeje [yi'eteeɗi]. Min dey miɗo sikkumaa ko an yo Fir'awna ko a halkiiɗo".
O faalaa nde o dillinta ɓe ka leydi Men yooli mo e ɓen wonnduɓe e makko ɓe denndaangal.
Men Daalani ɓaawo makko ɓiɓɓe Israa'iila ɓen: "Hoɗee ka leydi, si fodoore sakkitiinde nden arii, Men adday on ko on muuɓiiɓe=fiiliibe".
Ko sabu Goonga Men telliniri nde, ko sabu Goonga nde tellii, Men nuliraali ma si wanaa [ko a] wewlinoowo=beltinoowo e jertinoowo.
E Qur'aanaare Men ɓanngini nde fii yo a janngannde yimɓe ɓen e dow deeƴere, Men jippini nde jipinnde.
Maaku: "Gomɗinee nde, maaɗun wata on gomɗin, pellet, ɓen okkaaɓe ganndal ko adii nde si [nde] janngaama e taweende maɓɓe ɓe suuyiray wokkuɗe ko ɓe sujjooɓe".
Ɓe wi'a:Senaade woodanii Joomi amen,nde wonnoo Fodoore Joomi amen nden ko waɗoore.
Hiɓe suuyira wokkuɗe ɓe wulla [Alqur'aana on] ɓayda ɓe yankinaare.
Maaku: "Noddiree Mo Alla maa noddiro Mo Hinnorante, kala no noddirɗon Mo, ko Kanko Inɗe Moƴƴe ɗen heeranii, wata a fenñin julde maaɗa nden wata a suudu nde ɗaɓɓu hakkunde ɗun laawol.
Maaku: Yettoore nden woodanii Alla On Mo jogitaaki ɓiɗɗo laatanaaki Mo kafidaaɗo e Laamu laatanaaki Mo tedduɗo mo O huykinantoo, Mawnin Mo Mawninndee.
Yettoore woodanii Alla, On Tippinɗo e dow Jeyaaɗo Makko on Deftere nden O waɗanaali nde ooñaare.
Feewunde fii yo o [Nulaaɗo on] hulɓinir lepte sattuɗe immorde ka Makko o weltinira gomɗinɓe ɓen, ɓen ɓe no golla Moƴƴuɗi ɗin wonnde no woodani ɓe Njoddi Moƴƴiri.
Ko ɓe ñiiɓooɓe e nder makko [Neema on] poomaa.
O rentina ɓen wi"uɓe: "Alla jogitike ɓiɗɗo".
Ganndal alanaaɓe e mun, wanaa baabiraaɓe maɓɓe woodani, mawnii konngol wonungol e yaltude e kunnduɗe maɓɓe, ɓe wowlaali si wanaa fenaande.
Bala jo'o an a tanpinay hoore-maa e dow batteeji maɓɓe, si gomɗinaali ndee Yewtere ka suno.
Menen Men waɗii ko woni kon ka hoore leydi cuɗaari mayri, fii yo Men jarribo ɓe ko hommbo e maɓɓe ɓurata moƴƴinnde golle.
Menen ko Men waɗooɓe ko woni kon e hoore mayri boowol yoorungal.
Kaa a sikku no yimɓe fammeere=wimmba nden e binndi ɗin, ɗun wonu immorde e Aayeeje Amen hawniiɗe?
Tuma nde sukaaɓe ɓen sorunoo ka fammeere, ɓe wi'i: "Joomi amen okku men immorde ka Maaɗa Hinnayee=yurmeende newinaNaa men kadi e fiyaake amen peewal.
Men piyi e dow noppi maɓɓe ɗin ka nder fammeere limoore duuɓi.
Refti Men immintini ɓe fii yo Men fenñinir gonndal ko honnde e mojobe=pelle ɗen ɗiɗi ɓuri moftude [limoore] ko ɓe ñiiɓi kon dummunne.
Menen Meɗen fillanaade ma kumpital fii maɓɓe e Goonga, ɓen ɗon, ko sukaaɓe gomɗinɓe Joomi maɓɓe Men ɓeydani ɓe Peewal.
Men haɓɓi e dow ɓerɗe maɓɓe tuma nde ɓe darinoo, ɓe wi'i: "Joomi amen ko Jeyɗo On kammuuli ɗin e leydi ndin, men noddataa ko woori Mo reweteeɗo, gomɗii haray men wi'ii ontuma [konngol] fantungol.
Ɓee yimɓe amen, ɓe jogitike ko woori Mo reweteeɗi, ko haaanunoo ko yo ɓe addu e dow maɓɓe dalil ɓannguɗo. Ko hommbo ɓuri tooñude ko foti e on fefindiiɗo fenaande o fawi e Alla.
Tuma nde woɗɗitinoɗon ɓe e ko ɓe rewata kon ko woori Alla, ɓe soroyi ka fammeere Joomi mon fontani on e Yurmeende Makko nden O newinani on e fiyaake mon neweende.
Hiɗa yi'a naangi ngen si nge ƴellitike hinge naayora ka fammeere maɓɓe senngo ñaamo, si hinge mutude nge mutiranay ɓe ka senngo nano, kamɓe hiɓe e yaajeende e ɗun, ɗun ko jeyaaɗun e Aayeeje Alla, on mo Alla fewni ko on woni feewuɗo, kala moO majjini a heɓantaa mo hettuɗo fewnoowo.
Hiɗa sikka ɓe ko ɓe finuɓe, hara kamɓe ko ɓe ɗaaniiɓe, Meɗen waylitira ɓe senngo ñaamo e senngo nano, rawaandu maɓɓe ndun no fonti kayɗe mun ɗen ka dammbugal, si a ƴellitike e maɓɓe a huccitayno e maɓɓe dogaa a heewayno kulol immorde e maɓɓe.
Ko nii Men immintiniri ɓe fii yo ɓe lanndondir hakkunde maɓɓe, wi'oowo wi'i immorde e maɓɓe: "No foti hewde ko ñiiɓuɗon?" Ɓe wi'i: "Men ñiiɓii ñallal maa goɗɗun e ñallal." Ɓe wi'i: "Ko Joomi mon woni Annduɗo emmbere ko ñiiɓuɗon, nulee goɗɗo e mon wonndude e ɗii kaaki=ceede mon ɗoo ka saare, yo o ndaaru ko hommbo e maɓɓe ɓuri laaɓude ñaamitee, yo o addan on ñaametee immorde e on ɗon, yo o molto wata gooto so'u fii mon.
Pellet, kamɓe si ɓe ƴellitike e mon ɓe rajmay on, maaɗun ɓe rutta on e laawol maɓɓe ngol, ontuma hara on maletaake poomaa.
Ko nii Men yaltiniri fii maɓɓe, fii yo ɓe anndu pellet, Fodoore Alla nden ko nde Goonga, Pellet, Darngal ngal sikke alaa e maggal. Tuma nde ɓe pooɗondiraynoo hakkunde maɓɓe fiyaake maɓɓe ɗen, ɓe wi'i: "Mahee e hoore maɓɓe maadi, ko Joomi maɓɓe woni Annduɗo fii Maɓɓe." Ɓen fooluɓe e fiyaake mu'un wi'i: "Men jogitoto e dow maɓɓe Juulirde."
Aray ɓe wi'a: "Ko ɓe tato nayaɓo maɓɓe ko rawaandu maɓɓe ndun." Ɓe wi'a kadi: "Ko ɓe njowo njeegaɓo maɓɓe ko rawaandu maɓɓe ndun ko fampaangol ka niɓe." Ɓe wi'a kadi: "Ko ɓe njeeɗiɗo njeetataɓo maɓɓe ko rawaandu maɓɓe ndun." Maaku: "Ko Joomi an woni Annduɗo limoore maɓɓe, anndaa ɓe si wanaa seeɗaaɓe." Wata a wennju fii maɓɓe si wanaa yewtere feeñunde, wata a lanndo fii maɓɓe hay e gooto e maɓɓe.
Wata a wi'an huunde: "Min mi waɗay ɗun janngo."
Si wanaa si Alla Muuyii, janto Joomi maaɗa si a yejjitii, maaku: "No tijjaa nde Joomi an Fewnan mi ko ɓuri ɓadaade immorde e ɗun Peewal."
Ɓe ñiiɓi ka fammeere maɓɓe duuɓi teemeɗɗe tati, ɓe ɓeydi jeenay.
Maaku: "Ko Alla woni Annduɗo emmbere ko ɓe ñiiɓi, ko Kanko heeranii ko wirnii kon ka kammuuli e ka leydi kaawes ko yi'iri wa Makko e ko naniri, alanaa ɓe gaanin Makko giɗo, O kafidaa ka Ñaawoore Makko hay e gooto.
Janngu ko wahayinaa e maaɗa kon immorde e Deftere Joomi maa nden, alaa wattitoowo Daaluyeeji=konngudi Makko ɗin, a heɓataa gaanin Makko fattorde.
Tabintin wonkii maaɗa kin wonndude e ɓen noddooɓe Joomi maɓɓe ka bimmbi e ka kiikiiɗe hiɓe faandii Jaati Makko Kin, wata gite maa ɗe yawtu gaayi maɓɓe hara hiɗa faandii cuɗaari ngurdan aduna, wota a ɗofto on mo Men welsindini ɓernde mun gaayi jantagol Men o jokki beleeɗe makko fiyaake makko on woni halkaare.
Maaku Goonga kan immorde ka Joomi mon, mono faalaa yo o gomɗin mono faalaa yo o yeddu, Menen Men heblanii tooñooɓe ɓen Yiite no hunnditi ɓe ɗenɗe magge ɗen si ɓe ɗaɓɓii faabo, ɓe faaboree ndiyan wa'uɗan wa sila taynaaɗo ɗan juɗa geece ɗen, bonii njaram bonii werde.
Pellet, ɓen gomɗinɓe ɓe golli moƴƴi ɗin, Menen Men yeebataa njoddi kala moƴƴinɗo golle.
Ɓen ɗon no woodani ɓe Aljannaaji ñiiɓal canɗi no ila ley maɓɓe, hiɓe cuɗiree ton immorde e jawe kanŋe ɓe ɓornoo conci haakiɗuɗi ɗewluɗi e jalbuɗi ko ɓe soɓɓindiiɓe=tuugiibe ton e hoore julle, moƴƴii mbarjaari moƴƴii kadi fowtorde.
fiyan ɓe misal,worɓe ɗiɗo Men waɗani goɗɗo e maɓɓe gese ɗiɗi inab Menhunndintini =hurliride ɗe tamarooje Men waɗi hakkunde majje remuru.
Ɗen gese ɗiɗi kala addi ñaametee majje, ɗe tooñaali hay e huunde e ɗun, Men seeki hakkunde majje [gese ɗen ɗiɗi] caangol.
Wonani mo dimɗe, o wi'ani wonndiiɗo makko on tawi himo yewtude mo: "Min miɗo ɓurumaa jawdi e teddude gorol".
O naati ka ngesa makko tawi ko o tooñuɗo hoore-makko, o wi'i: "Mi sikkaa mbaa re'ay poomaa".
Mi sikkaa kdai Darngal ngal daroto, mi woondii si mi artira le ka Joomi an, maa mi tawu sanne, waylitorde ɓurnde mba moƴƴude.
Wonndiiɗo makko on wi'ani mo, tawi himo yewtude mo: "Enee, a yeddii On Taguɗo ma immorde mbullaari=leydi refti e toɓɓere [maniiyu] refti O fonndumaa gorko".
Kono min ko Kanko Alla woni Joomi an, mi kafidataa e Joomi an hay gooto.
Ko haanunoo tuma nde naatuɗaa ka ngesa maaɗa wi'aa: "Ko Alla muuyi kon doole alaa si wanaa Alla". Si a yi'ii lan, min miɗo ɓurumaa fanɗude jawdi e ɓiɗɓe.
No jortaa nde Joomi an okkoyta lan moƴƴere ɓurnde ngesa maa mban O nula e mabba lepte immorde ka kammu mba wonta boowal ɓowrungal.
Maaɗun ndiyan mabba ɗan wonta ɓeeɓuɗan, hara a hattantaake ɗaɓɓugol ɗan.
Dimɗe makko ɗen bonnaa o weeti himo waylita newe makko ɗen e dow ko o nafki kon e mabba, tawi kammba ko fukkiimba e daƴƴe mabba, himo wi'a: "Ee jalla min, hara mi kafidaano e Joomi an hay e gooto".
Laatanaaki mo fedde nde no walla mo gaanin Alla, o wonaali fooluɗo.
No ton Giggol Alla Goongawol ngol ko Kanngo moƴƴi mbarjaari moƴƴi battane.
Fiyan ɓe misal ngurdan aduna ɗan no wa'i wa ndiyan Men jippiniɗan immorde ka kammu jillondiri e majjan puɗi leydi ndin, ɗi wonti munciiɗi keneeli no jarooɗi, Alla wonii ko O Hattanɗo e dow kala huunde.
Jawdi ndin e ɓiɗɓe worɓe ɓen ko cuɗaari ngurndan aduna, moƴƴi heddotooɗi ɗin ko ɗin ɓuri moƴƴude mbarjaari ka Joomi maaɗa e moƴƴude yela.
Ñannde Men naɓata pelle ɗen a yi'ay leydi ndin ko feeñundi, Men mooɓa ɓe Men accataa immorde e maɓɓe hay e gooto.
Ɓe holliree ka Joomi maa [ko ɓe] saffewol, [O Daalana ɓe] gomɗii on arii e Amen wano Men tagirnoo on non, ka laawol aranol, ko woni on aaƴino wonnde Men waɗanaali on fodoore.
Deftere nden wallinee, a yi'ay bomɓe ɓen ko hulɓe ko woni kon e mayre, ɓe wi'a: "Ee bone amen, ko heɓi ndee deftere nde ɗalataa tosokun wanaa njanun si wanaa nde moftii ɗun, ɓe tawa ko ɓe golli kon no weeɓitaa, Joomi maaɗa tooñataa hay e gooto.
Tuma nde Men wi'annoo Malaa'ikaaɓe ɓen: "Sujjanee Aadama, ɓe sujji si wanaa Ibliisa o laatike jeyaaɗo e jinnaaji ɗin o yalti e Yamiroore Joomi makko. E on jogitoto mo e ɓiɗɓe makko ɓen yimɓe gaanin An, hara kamɓe ko ɓe ayɓe mo'on, bonanii tooñooɓe ɓen battudi.
Mi tawnaali ɓe tagugol kammuuli ɗin e leydi ndin wanaa tagugol ko'e maɓɓe kadi, Mi wonaali jogitotooɗo majjinooɓe ɓen sembinooɓe.
E ñannde O Daalata: "Noddee kafidaaɓe An ɓen, ɓen ɓe aaƴiɗon, ɓe nodda ɓe, ɓe jaabotaako ɓe Men waɗi hakkunde maɓɓe halkorde".
Bomɓe ɓen yi'a Yiite ngen ɓe fellita wonnde kamɓe ko ɓe ukketeeɓe e magge, ɓe heɓataa gaayi magge yiltorde.
Gomɗii Men fensitanii yimɓe ɓen e nder ndee Alqur'aanaare immorde e kala misal, neɗɗanke on wonii himo ɓuri kala huunde wennjugol.
Haɗaali yimɓe ɓen nde ɓe gomɗinta ɓe insinanoo Joomi maɓɓe tuma nde Peewal ngal arunoo e maɓɓe, si wanaa nde arata e maɓɓe sunna aranɓe ɓen maaɗun nde arata e maɓɓe lepte ɗen ko ɗe feeñuɗe.
Men Nuliraali Nulaaɓe ɓen si wanaa ko weltinooɓe e jertinooɓe, ɓen heeferɓe hiɓe wennjana meere nden fii yo ɓe fuynir nde Goonga kan, ɓe jogitii Aayeeje An ɗen e ko ɓe jertiniraa kon jalnori.
Alaa fotayɗo tooñude on waajuraaɗo Aayeeje Joomi makko o ɗuurii=fali e gaayi majje o yejjiti ko juuɗe makko ɗen ardini kon. Menen Men waɗii e ɓerɗe maɓɓe ɗen cokooɗe fii wota ɓe faamu nde, ka noppi maɓɓe kadi pahu, hay si a noddii ɓe faade e Peewal ɓe feewataa ontuma haapoomaa.
Ko Joomi mon woni Surroowo ko O Jom Hinnayee on, sinndo O nangitirno ɓe ko ɓe faggitii kon O yaccinanayno ɓe lepte ɗen, ko woni, no woodani ɓe fodoore ɓe heɓataa gaanin mayre fattorde.
Ɗen ca'e, Men halkuno ɓe tuma nde ɓe tooñunoo Men waɗani halkeede maɓɓe nden Fodoore.
Tuma nde Muusaa maakannoo sagataa makko on: "Mi seerataa haa mi yottoo ka fottirde maaje ɗen ɗiɗi, maaɗun mi wuloo jamaanu.
Tuma nde ɓe yottoyinoo hakkonde majje ɓe yejjiti linngil maɓɓe ngil, ngil jogitii laawol maggil ka maayo wuddere.
Nde ɓe lummbunoo o [Muusaa] maakani sagataa makko on: "Anndanii en sojjaari=bottaari men ndin, gomɗii en hawrii e nduu yaadu men ɗoo tampere.
O wi'i: "A yi'ii, nde sorunoɗen ka fetere, min mi yejjuno linngil ngil, yejjintinaali lan fii maggil si wanaa Seytaane nde mi anndita ngil, ngil jogitii laawol maggil ka maayo no hawnori".
[Muusaa] maaki: "Ko ɗon ko wonɗen ɗaɓɓude kon [woni], ɓe ruttii e ɓatteeji maɓɓe fillitagol.
Ɓe tawoyi jeyaaɗo immorde e jeyaaɓe Amen Men Okki mo Hinnayee immorde ka Amen, Men Anndini mo immorde e Amen Ganndal.
Muusaa maakani mo: "Enee [a accay] mi jokkete fii yo a anndinan goɗɗun e ko anndinaɗaa kon Peewal"?
[Khadiru] maaki: "Pellet, an a hattantaake muñal wonndugol e an".
Ko honno munñuretaa e dow kon ko a huɓindoraa ɗun ganndal?
[Muusaa] maaki: "A taway lan si Alla Muuyi ko mi munñiiɗo, mi yeddataa yamiroore maa".
O maaki: "Si a jokkay lam wata a lanndo lan gaayi huunde haa mi yeewte immorde e mayre janta".
Ɓe yahi haa nde ɓe waɗɗinoo ka laana o yulika, [Muusaa] maaki: "A yulii ka fii yo ka yoolu yimɓe makka?! gomɗii a addii huunde mawnde".
[Khadiru] maaki: "Enee, mi wi'aano ma pellet, an a hattantaake muñal wonndugol e am".
[Muusaa] maaki: wata a jogoran ko mi yijjiti kon, wata a hewtinan e fiyaake an on satteende".
Ɓe yahi haa nde ɓe fottunoo e suka o wari mo! O maakani [mo]: "E a waru wonkii laaɓuki tanaa [yoɓtanagol] wonkii, gomɗii a addii huunde añiinde".
[Khadiru] wi'i: "Enee, mi wi'aano ma pellet, an a hattantaake muñal wonndugol e an".
[Muusaa] maaki: "Si mi lanndike ma gaayi huunde ɓaawo ɗii, haray wata a wonndino e an, gomɗii a timminii nganto e an.
Ɓe yahi haa ɓe yaltiti e yimɓe saare, ɓe ɗaɓɓiri ɓe ñaametee ɓe salii wernude ɓe, ɓe tawi e nder mayre maadi faalaa fukkaade [Khadiru] o darnindi , o [Muusaa] maaki: "Sinno a yiɗuno a ƴettayno njoddi e ɗun".
[Khadiru] maaki: "Ko ɗum woni seedigal hakku- nde an e ma'a, aray mi yiito maa firo kon ko a hattananooka munñaade e dow mun".
Si ko laana kan, ka laatanike miskineeɓe gollo- ɓe ka maayo, mi faalaa aybinnde ka, hari laatike ɓaawo maɓɓe lamɗo himo nannga kala laana o jaɓta.
Si ko suka on mawɓe makko ɓen wonii gomɗimɓe , men huli wata o fawu ɓe bewre e keeferaaku.
Men faalaa nde Joomi maɓɓe waɗtitanta ɓe ɓurɗo mo moƴƴude laaɓuɗo e ɓurɗo ɓattaade yurmeende.
Si ko maadi ndin, ndi laatanino sukaaɓe ɗiɗo wonɗuɓe ka saare, laatii ley mayri ngalu maɓɓe kamɓe ɗiɗo, hari baaba maɓɓe laatinoke moƴƴo, Joomi maaɗa Faalaa nde ɓe yottotoo sagatalaaku maɓɓe, O yaltina ngalu maɓɓe ngun [ɗum] ko Yurmeende immorde ka Joomi maa, mi waɗiraali ɗum e yamirooree an, ɗum ko firo kon ko a hattanaali munñaade e dow mun.
Hiɓe fa'umaa lanndaade fii Julqarnayni, maaku: "Aray mi jannga e taweede mon e ɗun janta.
Menen, Men weeɓinanno mo ka leydi, Men Okki mo immorde e kala huunde sabu.
O jokki sabu.
Haa nde o yottinoo ka mutirde naange ngen o tawi hinge muta e loope ɓaleeje, o tawi ton yimɓe : Men wi'i: "Ko an yo jom galaaɗi ɗiɗi, ko si a leptay maaɗun si a jogitoto e maɓɓe ko moƴƴi.
O wi'i: Si tawii ko on tooñuɗo aray men lepta mo, refti o ruttee ka Joomi makko O lepta mo lepte añiiɗe".
Si tawii ko on gomɗinɗo o golli ko moƴƴi no woodani mo njoɓdi moƴƴiri ndin, aray Men wi'ana mo e fiyaake Amen on neweende.
Refti o jokki laawol.
Haa nde o yottinoo ka ƴellitorde naange ngen, o tawi hinge ƴellitoo e dow yimɓe, Men waɗanaali ɓe gaanin magge heedo.
Ko wano nii, gomɗii Men huɓindike ko woni kon ka makko e ganndal.
92 Refti o jokki laawol.
Haa nde o yottinoo hakkunde heedooji ɗin ɗiɗio tawi gaanin majji yimɓe ɓe ɗeɓataa faamude konngol.
Ɓe wi'i: "Ko an Julqarnayni, pellet, Yaajuuja e Maajuuja ko bonnooɓe ka leydi. Enee, men waɗante ngeenaari fii yo a waɗu hakkunde amen e maɓɓe heedo?
O wi'i: "Ko Joomi am weeɓinani lan kon ɓuri moƴƴude, walliree lan doole mi waɗa hakkunde mo'on e maɓɓe heedo".
Addanee lam kunte njamɗe haa nde o feppi- ndirnoo hakkunde naɗe ɗen ɗiɗi, o wi'i: "Wifee haa nde o waɗunoo ɗum yiite, o wi'i: addanee lam sila mi wancina e dow mun".
Ɓe hattantaake ƴellitagol ndi, ɓe hattantaake kadi yulugol ndi.
O wi'i: ɗum ɗoo ko Yurmeende immornde e Joomi am, si Fodoore Joomi am nden arii O waɗay [heedo] ngon ɗiggungo, Fodoore Joomi am nden laatike ko nde Goonga".
Men ɗala yoga e maɓɓe nden ñalnde no yolloo e yoga, wuttaa ka allaadu Men mooɓa ɓe mooɓudee.
Men weeɓitanay(holliray) Jahannama nden ñannde yedduɓe ɓen weeɓitugol=holllirgol.
Ɓen ɓe gite mun laatii e wirngallo gaayi janta An, ɓe laatiɓe hattantaake nanugol.
Enee, ɓen yedduɓe sikku ɓe jogoto jeyaaɓe Am ɓen gaanin Am, Menen Men heblanii Jahannama on fii yedduɓeɓen wona werde.
Maaku: "Taw si men hupitay on fii ɓurɓe hayrude(pertude) golle?"
Ko ɓen ɓe golle mun yeebii ka ngurdan aduna hara kamɓe hiɓe sikka hiɓe moƴƴinnde golle.
Ko ɓen woni yedduɓe Aayeeje Joomi maɓɓe ɗen e hawroygol e Makko, golle maɓɓe ɗen bone Men ñiiɓinantaaɓe Ñalnde Darngal Ɓetu.
Jahannama ko ɗun woni njoɓdi maɓɓe, sabu ko ɓe yeddi kon ɓe jogitii Aayeeje Am ɗen e Nulaaɓe Am ɓen jalkitde.
Pellet, ɓen gomɗimɓe ɓe golli moƴƴi ɗin laatanto ɓe Aljannaaji Firdawsi Werdi(jipporde).
Ko ɓe duumotooɓe nder ton, ɓe ɗaɓɓataa gaayi makko waylitorde.
Maaku: "Sinno maayo ngo laatino ndawa fii Daaluyeeji Joomi am ɗin, maayo ngon re'ayno ko adii nde re'ata Daaluyeeji Joomi am ɗin, sinno Men addii yeru maggo e ɓeydude".
Maaku: "Pellet min, ko mi ɓanndinnke yeru mon, no wahayineede e am. Pellet, Reweteeɗo mon On ko Reweteeɗo Gooto, kala jortiiɗo hawroyde e Joomi makko yo o gollu golle moƴƴe wata o kafidu e dewal Joomi makko hay e gooto".
Kaaf Haa Yaa ayiin saad.
Jaŋta Yurmeende Joomi maaɗa jeyaaɗo Makko on Jakariyaa.
Tuma nde O noddunoo Joom makko noddaannu suuɗiindu.
O maaki: "Jooma, min dey ƴi'e ɗen lo'ii e am hoore nden lewndii puri, mi laataaki non ɗawaaɗo ka toragol Ma Jooma.
Min dey mi hulii lontotooɓe ɓen ɓaawo am, suddiiɗo am on laatike dimaro okkam immorde ka Maaɗa ɓiɗɗo.
O rona lam, o rona kadi e ɓeynguure Yaaquuba nden waɗaa mo Joomi weltoraaɗo.
Ko an yo Jakariyaa Menen Men weltinirii ma suka innde makko ko Yahyaa Men waɗanaali mo ko adii tokoraajo.
O maaki: "Jooma ko honno laatoranta lam suka sonnaajo am on laatike dimaro min kadi mi yottike e nayewu yooruɗo tere?"
[Malaa'ikaajo on] wi'i: "Ko nii Joomi maaɗa Daaliri: Ɗum no neewii e Am gomɗii Mi Tagiino ma ko adii, hari a laataaki huunde".
O maaki: "Jooma waɗanam Maande". O Daali: "Maande maaɗa nden ko wata a wowlidu e yimɓe ɓen jemmaaji tati fotondirɗi".
O yalti hakkunde yimɓe makko ɓen immorde ka ganngunal o joopii faande e maɓɓe, ɗum woni subunhinee bimmbi e kiikiiɗe.
Ko an yo Yahyaa nanngir deftere nden doole, Men Okki mo Ñeeñal ko o suka.
E Yurmeende immorde ka Amen ko o laaɓuɗo o laatike huloowo [Alla].
Ko o ɗigganɗo jibimɓe mo ɓen o wanaali ndunndarankeejo ngeddo.
Kisiyee e makko ñalnde o jibinaa e ñalnde o maayata e Ñalnde o immintintee ko o wuuruɗo.
Jaŋto ka Deftere Mariyama tuma nde o woɗɗitinoo immorde e yimɓe makko ɓen [o yaari] e nokkuure funnaangeyankoore.
O jogitii gaanin maɓɓe wirngallo, Men Nuli e makko Ruuhu Amen o nanndintinanii mo e ɓanndinke fotondirɗo.
O maaki: min mi moolorii Yurmeteeɗo On immorde e maaɗa si tawii a laatike ko a kulo [Alla].
O wi'i: "Pellet, min ko mi Nulaaɗo Joomi maaɗa fii yo mi okke suka laaɓuɗo.
O wi'i: "Ko honno laatoranta lam suka hara ɓanndinke meemaali lam mi laataaki kadi jeenoowo(pijoowo)".
O wi'i: "ko nii Joomi maaɗa Daaliri: "Ɗum no newii e Am e fii yo Men waɗu mo Maande fii yimɓe ɓen e Yurmeende immornde e Amen ɗum laatike fiyaake Ñaawaaɗo".
O roondii mo, o pottidodi e makko e nokkuure woɗɗitiinde.
Ŋata(qatwere) on fiɗi mo e jullere tamarohi, o wi'i: "Ee hara nun mi maayuno ko adii ɗum mi laatoo huunde yejjitaande".
O noddi mo immorde e ley makki, [o wi'i] wata a suno gomɗii Joomi maaɗa waɗii ley maaɗa caangol.
Yeƴu(dimmbu) faade e maaɗa jullere tamarohi kin nde liɓa e maaɗa ɓennduɗe teɓeteeɗe.
Ñaamu yaraa ɓuɓɓinaa gite, si a yi'ii goɗɗo immorde e ɓanndinke wi'u: "Min dey mi takkanii Hinnorante(jurmotooɗo korka mi wowlidata e neɗɗanke hannde".
O radi e makko ka yimɓe makko, himo tammbii mo ɓe wi'i: "Ko an yo Mariyama gomɗii a addii huunde hawnii nde".
Ko an yo banndiraawo Haaruuna baaba maa laatanooki neɗɗo bonɗo neene maaɗa kadi laataaki jeenoowo=jinoowo.
[Mariyama] joopii e makko, ɓe wi'i:"Ko honno men yewtirta e on sanfaajo wonɗo e woofordu(liir) gondo e tiiggu".
[Iisaa] maaki: "Min dey ko mi jeyaaɗo Alla O Okkii lam Deftere nden O Waɗii lam Annabaajo".
O Waɗi lam Barkinaaɗo nokku kala ka mi woni, O Wasiyii lam Julde nden e Jakka on fodde miɗo wuuri.
Ko mi ɗigganɗo yumma am, O waɗaali lam ndunndarankeejo malkisaaɗo.
Kisiyee on wonii e am ñalnde mi jibinaa e ñal- nde mi maayata e Ñalnde mi immintintee ko mi wuuruɗo.
On ko Iisaa geɗal Mariyama Daalol Goongawol ngol hiɓe sikkitoo fii mu'un.
Haananaa Alla nde O jogitotoo ɓiɗɗo Senayee wonanii Mo, si O Ñaawii fiyaake O Daalanay mo tun: "Wonu" o wona.
Pellet, ko Alla Woni Joomi am e Joomi mon, Rewee Mo. Ko ɗum woni Laawol Focciingol".
Feddeeji ɗin luutondiri hakkunde majji, bone wonanii ɓen yedduɓe seedagol Ñalaande Mawnde.
Kaawee ko nanirta yi'ira wa maɓɓe Ñalnde ɓe aroyta e Amen, kono tooñooɓe ɓen hannde hiɓe e nder majjere ɓanngunde.
Hulɓinir ɓe Ñalnde Nimse, tuma nde fiyaake on ñaawaa hara kamɓe hiɓe e nder welsindaare hara ɓe gomɗinaa.
Menen Men ronay leydi ndin e ɓen wonuɓe e dow mayri, ko ka Amen ɓe ruttetee.
Jaŋto ka Deftere Ibraahiima, pellet, kanko o laatino Goonguɗo Annabaajo.
Tuma nde o maakannoo bem makko: "Ko an yo baaba ko honɗun rewantaa kon ko nanataa yi'ataa hara duncantaa ma hay e huunde?
Ko an yo baaba min dey gomɗii arii lam immorde e Ganndal kon ko araali e maaɗa, jokkam mi fewne e Laawol Focciingol.
Ko an yo baaba, wata a rewu Seytaane, pellet, Seytaane laatike yedduɗo Hinnorante.
Ko an yo baaba, min dey miɗo huli wta meeme Lepte immorde ka Hinnorante laatanoɗaa Seytaane giɗo.
[Baaba makko] wi'i: "Enee, an a añu reweteeɗi am ɗin nee Ibraahiima, pellet, si a accaali mi rajmete selam dummunne [juutuɗo].
[Ibraahiima] maaki: "Kisal e maaɗa aray mi insinanomaa ka Joomi am, pellet, Konko O Laatike Newaniiɗo lam.
Mi martoo(deestoo) on e kon ko rewoton gaanin Alla, mi toroo Joomi am no gasa mi wonataa tampirɗo toragol Joomi am.
Tuma nde o martinoo(deestinoo) ɓe e ko ɓe rewata kon gaanin Alla, Men Okki mo Ishaaqa e Yaaquuba kala [gooto e maɓɓe] Men waɗi [mo] Annabaajo.
Men Okki ɓe immorde e Yurmeende Amen, Men waɗani ɓe ɗenngal goonga toowungal.
Jaŋto ka Deftere Muusaa, pellet, kanko o laatinoke laɓɓinɗo o laatinoke kadi Nulaaɗo Annabaajo.
Men noddi mo ka senngo ñaamo [fello] Tuuri Men ɓattini mo gunndeteeɗo.
Men Okki mo immorde e Yurmeende Amen musiɗɗo makko on Haaruuna Annabaajo.
Jaŋto ka Deftere Ismaa'iila, pellet, kanko o laatinoke Goonguɗo fodoore o laatinoke kadi Nulaaɗo Annabaajo.
O laatino himo yamira yimɓe makko ɓen Julde e Jakka on, o laatino kadi Weltoraaɗo ka Joomi makko.
Jaŋto ka Deftere Idriisa, pellet, kanko o laatino Goonguɗo Annabaajo.
Men ɓanti mo e nokkuure Toowunde.
Ko ɓen woni ɓen, ɓe Alla Neemini e dow mu'un immorde e Annabaaɓe ka geɗal ɓebibbe Aadama e ɓen ɓe Men waɗɗinnoo wonndude e Nuuhu e geɗalɓe Ibraahiima e Israa'iila e ɓen ɓe Men Fewni Men Suɓii si janngaama e dow maɓɓe Aayeeje Hinnorante ɓe fukko koɓe sujjooɓe e wullooɓe.
Lontii ɓaawo maɓɓe lontotooɓe, ɓe yeebi Julde nden ɓe jokki welnuruuji ɗin aray ɓe hawroya e bone.
Si wanaa on tuubuɗo o gomɗini o golli ko moƴƴi, ɓen ɗon ɓe naatay Aljanna on ɓe tooñiroy- taake hay e huunde.
Aljannaaji Adan ɗin ɗi Hinnorante On Fodi jeyaaɓe Makko ɓen e birnagal, pellet Kanko, Fodoore Makko nden laatike ko aroore.
Ɓe nanataa nder ton rayrayti si wonaa kisiyee, no woodani ɓe arsike maɓɓe on nder ton bimmbi e kiikiiɗe.
On Aljanna mo Men Roninta immorde e jeyaaɓe Amen ɓen, on laatiiɗo kulo [Alla].
Men jippotaako si wanaa e Yamaruyee Joomi maaɗa, no woodani Mo ko woni kon hedde yeeso amen e ko woni kon ɓaawo amen e ko woni kon hakkunde ɗum, Joomi maaɗa laataaki yejjitoowo.
Jooma kammuuli ɗin e leydi ndin e ko woni kon hakkunde majji, Rewu mo monñitor Dewal Makko. Taw si hiɗa anndani Mo tokoraajo?
Neɗɗanke on no wi'a: "Eyoo, e jaka si mi maai aroyay ka mi yaltinee tawa ko mi wuuruɗo?"
Enee, neɗɗanke on annditaali Menen Men Tagiino mo ko adii, hari o wonaali hay e huunde.
Mi woondirii Joomi maaɗa Men mooɓay ɓe sanne e Seytanuuji ɗin, refti Men adda ɓe sara Jahannama ko ɓe jiccii ɓe.
Refti Men ɗoofa immorde e kala fedde ko hommbo e maɓɓe ɓurnoo saɗtude dartagol e dow Hinnorante On.
Refti ko Menen Anndi ɓen ɓurɓe hanndude e sumugol e magge.
Alaa hay e gooto e mo'on si wanaa o joloyay e magge, ɗum laatike e dow Joomi maaɗa ko Ñaawaaɗum Tentinaa.
Refti Men ndannda ɓen hulunooɓe [Alla] Men ɗala tooñooɓe ɓen ko ɓe jicciiɓe nder ton.
Si janngaama e taweede maɓɓe Aayeeje Amen Ɓannguɗe ɗen; yedduɓe ɓen wi'ana gom- ɗimɓe ɓen: "Ko honnde e feddeeji ɗin ɗiɗi ɓuri moƴƴude darnde ɓuri moƴƴude kadi mbatu".
Heewii ko Men halki ado maɓɓe immorde e gire tawi ko kamɓe ɓuri fotude mirannji suudu e mbaadi.
Maaku: "On laatiiɗo e nder majjere nden yo Hinnorante fontan mo fontudee, haa si ɓe yi'ii ko ɓe fodaa kon, si tawii ko lepte ɗen maa si ko Darngal ngal, aray ɓe annda on m bonuɗo nukkuure e ɓurɗo lo'ude konu".
Alla no ɓeydana ɓen feewuɓe Peewal, Moƴƴi heddotooɗi ɗin ɓuri moƴƴude mbarjaari ka Joomi maaɗa ɓuri moƴƴude kadi ruttorde.
Enee, a yi'ii on yedduɗo Aayeeje Amen ɗen, o wi'i: "Maatun mi okkee jawdi e ɓiɗɗo".
Enee o ƴelliti e ko wirnii kon, kaa jogiti ka Hinnorante Aadi?
Wanaa non, aray Men winnda ko o wi'ata kon Men ɓeydana mo immorde e Lepte ɗen ɓeydude.
Men Rona mo e ko o wi'ata kon, o ara e Amen ko o weddiiɗo(gooto).
Ɓe jogitii gaanin Alla reweteeɗi fii yo ɗi laatano ɓe teddungal.
Wonaa non, maɓe yedda rewugolɓe ngol, ɓe laatanoo ɓe ayɓe.
Enee a yi'aali Menen Men Nulii Seytanuuji e dow yedduɓe ɓen hiɗi ƴuuna ɓe ƴuunudee.
Wata a hawjan ɓe, pellat, limonayɓebe limugol.
Ñalnde Men mooɓoyta hulooɓe [Alla] ɓen ka Hinnorante Teddinaaɓe.
Men sogga bomɓe ɓen haa ka Jahannama ko ɓe jolooɓe.
Ɓe maraa tefoore nden si wanaa on jogitiiɗo ka Hinnorante Aadi.
Ɓe wi'i: "Hinnorante jogitike ɓiɗɗo".
Gomɗii on addii huunde pankarɗii nde.
Kammuuli ɗin no do'a(ɗesa) seekaade immorde e ɗum leydi ndin feera pelle ɗen uuya fii unagol.
fii ɓe noddanii Hinnorante ɓiɗɗo.
Haananaa Hinnorante nde O jogitotoo ɓiɗɗo.
Alaa wonɗo ka kammuuli e ka leydi si wanaa o aray ka Hinnorante hombo woni jeyaaɗo.
Gomɗii O moftii ɓe O limii ɓe kadi e limugol.
[Gooto] Kala e maɓɓe aray Mo Ñalnde Darngal ko o woddiiɗo(teeldɗo).
Pellet, ɓen gomɗimɓe golli ko moƴƴi kon aray ka Hinnorante waɗanaɓe Giggol.
Anndu ko Men newiniri nde ka ɗenngal maaɗa; ko fii yo a weltinir nde hulooɓe [Alla] ɓen jertiniraa nde yimɓe saɗtuɓe wennje.
Heewii ko Men halki ado maɓɓe e gire taw si hiɗa so'a e maɓɓe immorde e goɗɗo, maa hiɗa nana ɓe hito?
Taa Haa.
Men Telliniraali Alqur'aanaare nden e maaɗa fii yo a tampu.
Si wonaa waaju wonannde on huloowo [Alla].
Ko Jippinaande immorde e On Taguɗo leydi ndin e kammuuli toowuɗi ɗin.
Hinnorante On O fotii ka dow Arsi kin.
No woodani Mo ko woni kon e kammuuli ɗin e ko woni kon e leydi nden e ko wini kon hakkunde majji kannji ɗiɗi e ko woni kon ka ley leydi.
Si a fenñinii konngol ngol, pellet, Kanko hiMo Anndi gunndoo on e ko o suuɗi.
Alla reweteeɗo alaa si wanaa Kanko, no woodani Mo Inɗe Moƴƴe ɗen.
taw si arii e maaɗa Yewtere fii Muusaa.
Tuma nde o yi'unoo yiite, o wi'ani ɓeynguure makko nden: "Ñiiɓee, min dey mi haynike jaynge bela-jo'o mi addanay on immorde e magge docotal maaɗum mi tawa ka [moggo] yiite tinndinoowo.
Tuma nde o arunoo e magge o noddaa; "ko an yo Muusaa".
[Alla Daalano mo] Min dey ko Min Woni Joomi maaɗa solu paɗe maa ɗen; pellet an, hiɗa ka aynde(caatngol) Tuwaa Laɓɓinaande(seninangol).
Min Mi Suɓike ma Jento ko wonaa Wahyineede kon.
Pellet, ko Min Woni Alla reweteeɗo alaa si wonaa Min Rewam; ñiiɓir e Julde nden fii Annditugol lam.
Pellet, Darngal ngal ko aroowal Miɗo ɗeɓa suuɗude ngal fii yoɓe kala wonkii ko ki huuwi kon.
Wata faddo ma e gaayi maggal on mo gom- ɗinaa ngal o jokki mbeleeɗe makko o halkii.
Ko honɗum woni ka ñaamo maaɗa an Muusaa?
O maaki: "Ndun ko tuggordu am miɗo tuggoo ndu miɗo liwtirana ndu dammi am ɗin, miɗo mari kadi haajuuji goo e mayru".
O Daali: "Liɓu ndu, an Muusaa".
O liɓi ndu, tawi kayru ko ndu mboddi wonundi yahude.
O Daali: "Nanngu ndu wata a hulu Men artiray ndu e mbaadi mayru araniri ndin".
Ukku junngo maaɗa ngon ka nder jiiba maa; ngo yaltay ko ngo raneewo ko aldaa e bone ɗum ko Aaya goo.
Fii yo Men hollle immorde e Aayeeje Amen Mawɗe ɗen.
Yahu ka Fir'awna, pellet, kanko o bewi.
O maaki: "Jooma Yanñanam ɓernde am nden.
Newinanaa lam fiyaake am on.
Firtaa finnde nden ka ɗenngal am.
Fii yo ɓe faamu konngol am ngol.
Waɗanaa lam ballo jeyaaɗo ka ɓeynguure am.
[Hara ko] Haaruuna musiɗɗo am on.
Semmbinir mo darnde am.
Tawnaa mo e nder fiyaake am on.
Fii yo men Senine ko ɗuuɗi.
Men jaŋtoMaa ko ɗuuɗi.
Pellet, An A Wonii Humpitiiɗo Men.
O Daali: "Gomɗii a okkaama toraare maaɗa nden an Muusaa".
Gomɗii Men Neeminiino ma e laawol goo.
Tuma nde Men Wahayinnoo faade e yumma maa ko Wahayinaa kon.
[Men Daali] Bugo mo ka nder hontoore bugoɗaa nden kadi ka nder diidere, yo diidere nden kadi bugoyo mo ka fonngo; ƴetta mo gaño Am e gaño makko, Mi werlii e maaɗa Giggol immorde ka Am e fii yo a ne'e e dow ndenka Am.
Tuma nde banndiraawo maaɗa on yahaynoo; o wi'a: "Enee, yo mi tinndin on e on mo no ne'a mo?" Men artirmaa ka yumma maaɗa fii yo gite makko ɗen ɓuuɓu hara o sunaaki. Waruɗaa wonkii Men danndumaa immorde e saɗteende nden, Men jarribimaa jarrabuyeeje ñiiɓuɗaa duuɓi ka yimɓe Madyana refti aruɗaa ka fodoore ko an yo Muusaa.
Mi Suɓimaa fii hoore-Am
Yahu an e musiɗɗo maa on wonndude e Aayeeje Am ɗen wata on derfu e jaŋtagol Lam.
Yahee ka Fir'awna, pellet, kanko o bewi.
Wi'anee mo konngol newiingol bela-jo'o kanko o waajitoto maaɗum o hula.
Ɓe maaki: "Joomi amen, menen dey meɗen huli nde murtata e hoore amen maa nde o bewata".
O Daali: "Wata on hulu, pellet, Min Miɗo wonndi e mooɗon Miɗo Nana Miɗo Yi'a".
Aree ka makko, wi'on: "Menen ko Men Nulaaɓe Joomi maaɗa, accitu wonndude e amen ɓiɗɓe Israa'iila ɓen wata a leptu ɓe, gomɗii men addanii ma Aaya immorde ka Joomi maaɗa, kisiyee on wonii e on jokkuɗo Peewal ngal.
Gomɗii Wahayinaama e amen; wonndema, Lepte ɗen no fawii ka fennuɗo ɗuuri.
[Fir'awna] wi'i: "Ko an yo Muusaa, ko hommbo woni Joomi mooɗon?"
[Muusaa] maaki: "Joomi amen, ko On Okkuɗo kala huunde tagu mayre ngun refti O Fewni.
[Fir'awna] wi'i: "Ko honno gire arane ɗen fewndori?"
[Muusaa] maaki: "ganndal ɗum no ka Joomi am e nder Deftere, Joomi am majjataa O yejjitataa".
On waɗanɗo on leydi ndin weƴƴitaandi, o naadani on e nder mayri laawi, O jippini immorde e kammu ngun ndiyam Men yaltiniri ɗam nooneeji immorde e puɗi sertuɗi.
Ñaamee aynon neemoraaɗi mo'on ɗim. Pellet, no e nder ɗum [ko jaŋtaa ɗoo] Aayeeje fii joomiraa- ɓe hakkillaaji ɗin.
Ko immorde e mayri Men Tagi on, ko e nder mayri Men Ruttata on, ko immorde e mayri kadi Men Yaltinoyta on laawol goo.
Gomɗii Men hollii mo Aayeeje Amen ɗen kala majje, o fenni o salii.
[Fir'awna] wi'i: "Enee, a aru ka amen fii yo a yaltinir men ka leydi amen mbilaaku maaɗa ngun an Muusaa?"
Maa men addane mbilewu yeru maggu, waɗu fodoore hakkunde amen e maaɗa hara men lunndataako nde wanaa an kadi [lunndotoo nde] e nokkuure fotondirnde.
[Muusaa] maaki: fodoore mooɗon nden ko ñalnde saɗɗugol ngol, yo yimɓe ɓen mooɓindire ka walluhaa(fenynyaange).
Fir'awna hucciti o mooɓi pewje makko ɗen refti o ari.
Muusaa maakani ɓe: "On boniraama, wata on fefendo fenaande fawon e Alla sakko O mehira on Lepte, gomɗii sooyii on fefindiiɗo.
Ɓe pooɗondiri fiyaake maɓɓe on hakkunde maɓɓe, ɓe suuɗi cowndi ɗin.
Ɓe wi'i: "Pellet ɓee ɗiɗo ko mbileeɓe hiɓe faalaa yaltinirnde on ka leydi mon e mbilaaku maɓɓe ngun ɓe itta laawol mon yeruyankeewol ngol.
Mooɓitee pewje mo'on ɗen refti aron ko on lappol, gomɗii malaama hannde on fooluɗo.
Muusaa maaki: "Ko si tawii ko onon bugotoo maaɗun si ko menen wonata adotooɓe bugaade.".
[Muusaa] maaki: "ko woni, bugee(mbedde), tawi ɓokkoy maɓɓe koy e cawoy maɓɓe koy no wa'itana mo sabu mbilewu maɓɓe ngun woni ko e yahude.
Muusaa so'i kulol ka wonkii makko.
Men Daali: 'Wata a hulu, pellet ko an woni fooloowo on.
Bugo ko woni kon ka ñaamo maaɗa ɗum moɗay ko ɓe moƴƴini kon, pellet, ko ɓe moƴƴini kon ko pewje mbile bileejo on maletaake nukkuwoo ka o ardi.
Mbileeɓe ɓen werlaa ko ɓe sujjuɓe, ɓe wi'i: "Men gomɗinii Joomi Haaruuna e Muusaa".
[Fir'awna] wi'i: Eyoo, on gomɗinii mo ko adii mi duŋanaade(sakkitaade) on? Pelet, ko kanko woni mawɗo mo'on on anndinɗo on mbilaaku ngun, mi woondii, maa mi taƴa juuɗe mon ɗen e koyɗe mon ɗen taƴa luutindira, maa mi feta on e julle tama aray anndon ko hommbo e amen ɓuri lepte saɗtuɗe e heddotooɗe.
[Mbileeɓe ɓen] wi'i: "Men ɓurnataa ma e dow koo ko ari e amen immorde e ɓannganguyeeji, e On Taguɗo men, [an Fir'awna] ñaawu ko ñaawataa kon, pellet, ko ñaawataa ko ka ngurndan aduna ɗoo".
Menen dey, men gomɗinii Joomi amen fii yo o yawtan men goopi amen e kon ko dooluɗaa men e mu'un immorde e mbilewu ngun, ko Alla woni Moƴƴo Heddotooɗo.
Pellet on mo ari ka Joomi mu'un hara ko o bonɗo; haray pellet, no woodani mo Jahannama o maayataa e nder magge o wuurataa kadi .
mo ari ka Makko ko o gomɗinɗo hara gomɗii o golliino moƴƴi ɗin, haray ɓen ɗon no woodani ɓe Darjaaji Toowuɗi ɗin.
Aljannaaji Ñiiɓal no doga e ley majji canɗi ɗin, ko ɓe duumotooɓe nder ton, ko ɗum woni njoɓdi on laɓɓiniiɗo.
Gomɗii Men wahaynii faade e Muusaa roƴidu e jeyaaɓe Am ɓen waɗan ɓe laawol yooru ngol ka maayo joorngol wata a hulu hewtiteede wata a hulu [yoolagol].
Fir'awna jokkitiri ɓe koneeli makko ɗin, suumi ɓe ka maayo ko suumi ɓe kon.
Fir'awnan majjini yimɓe makko ɓen, o fewnaali [ɓe].
Ko onon yo ɓiɗɓe Israa'iila gomɗii Men danndiino on e gaño mon on, Men fodi on kadi ka banŋe ñaamo [fello] Tuuri ngon, Men jippini e mooɗon Manna= ɗacce njumri e doobe .
Ñaamee immorde e laaɓuɗi ko Men arsiki on kon, wota on bewu e nder mu'un sakko Tikkere Am nden jippo e mo'on, on mo Tikkere Am jippii e mu'un gomɗii haray o halkike.
Pellet, Min ko Mi heewuɗo Yawtanngol wonannde on tuubuɗo o gomɗini o golli ko moƴƴi refti o feewi.
Ko honɗun heñinmaa gaayi yimɓe maa ɓen an Muusaa?
[Muusaa] maaki: "Ɓeeɗoo, hiɓe iwtiri ɓaawo am, mi heñike ka Maaɗa Joomi fii yo A welto.
[Alla] Daali: "Pellet, Mennen gomɗii Men jarribike=finninii yimɓe maaɗa ɓen ɓaawo maaɗa, Saamiriiyu majjinii ɓe".
Muusaa ruttii ka yimɓe makko ɓen ko o tikkuɗo suniiɗo; o maaki: "Ko onon yo yimɓe, enee, Joomi mo'on Fodaali on Fodoore Moƴƴere, kaa ko aadi ndin juutani on? Kaa on faandi nde jippotoo e mo'on Tikkere immorde ka Joomi mooɗon si lunndi ɗon fodoore am nden?"
Ɓe wi'i: "Men lunndaaki fodoore maaɗa nden e sago amen, kono menen men ronndinaama teddeendi e cuɗaaje yimɓe ɓen men werlii ɗe, ko nii Saamiriiyu kadi welirii".
O yaltinani ɓe ɓanndu ngaari marn hito= huunaango, ɓe wi'i: "Ko ko'ol woni reweteeɗo mon e reweteeɗo Muusaa on, o yejjitu [mo ɗoo]".
Enee, ɓee yi'aali wonndema ruttataako e maɓɓe konngol, ndi maranaa ɓe kadi lorra wonaa fii non [pooɗugol] nafa.
Gomɗii Haaruuna maakaniino ɓe ko adii: "Ko onon yo yimɓe, pellet, on jarribora kol, pellet, Joomi mooɗon ko Hinnorante On jokkee lam ɗoftoɗon yamiroore am nden".
Ɓe wi'i: "Men seerataa ko men ñiiɓuɓe e [dewal] makkol haa Muusaa ruttoo e amen".
[Muusaa] maaki: "Ko an yo Haaruuna, nde yi'unoɗaa ɓe majjii ko haɗumaa,
nde jokkitataa mi? Kaa a yeddii yamaruyee am on?!"
[Haaruuna] maaki: "Ko an yo neene-gooto am, wata a nanngu waare am nden wanaa hoore am nden kadi, min dey, mi hulu wata a wi'u: Mi senndii hakkunde ɓiɗɓe Israa'iila ɓen, mi heɗaaki konngol maaɗa ngol".
[Muusaa] maaki: "Ko honɗum woni fiyaake maaɗa on an Saamiriiyu?"
[Saamiriiyu] wi'i: "Mi yi'ii ko ɓe yi'aali ɗum, mi nokki nokkannde e batte nulaaɗo on [Jibriila] mi werlii ɗum ko nii cuɗirani lam wonkii am.
[Muusaa] maaki: "Yahu, pellet, no woodanmaa ka ngurndam nde wowlataa wanaa meemondiral, pellet, no woodanmaa kadi Fodoore a lunndataako nde, ndaarii faade e rewteeɗo maa, on mo ñalluɗaa ufinaade e hoore mun, mi woondii mi sunnay mo refti mi jaroo mo ka maayo e jaragol".
Pellet, Reweteeɗo mon On ko Alla, On Mo Reweteeɗo alaa si wanaa Kanko, Ganndal Makko Yaajanii kala huunde.
Ko wano nii Men filloranay maa immorde e kumpital ko feƴƴunoo kon, gomɗii Men addanii ma immorde ka Amen jaŋta.
Mo ɗuurike e mayre pellet, o ronndoto Ñalnde Darngal teddeele [bakkaatu].
Ko o luttinteeɗo e nder majje, bonanii ɓe donngal Ñalnde Darngal.
Ñalnde wuttoytee ka alaadu Men mooɓa bonɓe ɓen nden Ñalnde ko mbuliiɓe [gite].
Hiɓe sowndondira hakkunde maɓɓe [ɓe wi'a] on ñiiɓaali si wanaa [balɗe] sappo.
Ko Menen woni Annduɓe ko ɓe wowlata kon, tuma nde koohooɓe maɓɓe e laawol wi'ata: "On ñiiɓaali si wanaa ñallal".
Hiɓe lanndaade ma fii pelle ɗen, maaku: "Joomi am jaroto ɗe e jaragol".
O acca [leydi] ndin ko ndi boowal ɓowrungal.
A yi'ataa e mayri ooñannde wanaa tintiire.
Ko nden Ñalnde ɓe jokkata noddoowo on ko aldaa e selugol mo,, hitooji ɗin yankinanoo Hinnorante On hara a nanataa si wanaa nyuumbaango.
Nden Ñalnde tefoore nden nafataa, si wanaa on mo Hinnorante On sakkiti ɗum O weltori konngol makko.
Himo Anndi ko woni kon hedde yeeso maɓɓe e hedde ɓaawo maɓɓe ɓe huɓindortaa ɗum ganndal.
Geece ɗen yankinanii Wuuruɗo Dartiiɗo On, gomɗii sooyii on ronndiiɗo tooñe.
On mo golli immorde e moƴƴi ɗin hara ko o gomɗinɗo haray o hulaa tooñe wanaa uytaneede kadi.
Ko nii Men Telliniri nde Alqur'aanaare Aarabuure Men fensiti kadi e nder mayre immorde e kammbaaji ɗin bela-jo'o kamɓe ɓe hulay maa nde fuɗɗanoo ɓe waaju.
Alla Lamɗo Goonguɗo On Toowii, wata a heñor Alqur'aanaare nden ko adii nde timmintee e maaɗa wahayu mayre, maaku: "Joomi ɓeydanam Ganndal".
Gomɗii Men ahodiino e Aadama ko adii o yejjiti Men heɓanaali mo pellital.
Tuma Nde Men Daalannoo malaa'ikaaɓe ɓen sujjanee Aadama, ɓe sujji si wanaa Ibliisa o salii.
Men Daali: "Ko an yo Aadama, pellet, ooɗoo ko o gaño maa an e sonnaajo maa on, wata o yaltin on dey ka Aljanna sakko tampaa".
Pellet, no woodanmaa nde a weeletaake nder ton a holataa kadi.
Pellet, an a ɗomɗetaake nde ton e nguletaake kadi.
Seytaane sonwonsini faade e makko; o wi'i: "Ko an yo Aadama,hara yo mi tinndine e leggal luttineede ngal e laamu ngu follotaako ngun?"
Ɓe ñaami e maggal, feeñani ɓe mettefooji maɓɓe ɗin, ɓe naati e suddirgol e dow maɓɓe immorde e kaaki Aljanna on, Aadama yeddi Joomi makko o majji.
Refti Joomi makko Suɓii mo, O Tuubini mo O Fewni [mo].
O Daali: "Jippee ton, on fow mo'on, yoga e mo'on ko ayɓe yoga. Si tawii tun aroyii e mo'on immorde e Am Fewnoowo kala jokkuɗo Peewal Am ngal haray o majjataa o malkisataake kadi".
Kala ɗurniiɗo gaayi jaŋtagol lam, haray pellet, no woodani mo ngurndam ɓilluɗam Men mooɓoya mo Ñalnde Darngal ko o bunɗo.
O wi'a: "Joomi, ko fii honɗum mooɓanɗaa lam ko mi bunɗo, gomɗii mi laatinoke yi'oowo?"
O Daala: "Ko wano nii arunoo e maaɗa Aayeeje Amen ɗen yejjituɗaa ɗe, ko wano nii kadi hannde yejjitirteɗaa".
Ko wano nii Men yoɓirta on fantinɗo hara o gomɗinaa Aayeeje Joomi makko ɗen, pellet, ko Lepte Laakara ɗen ɓuri saɗtude ko ɗen kadi heddotoo.
Kaa hara ɓannganaali ɓe no foti hewde ko Men halki ado maɓɓe immorde e gire? Hiɓe yaha e koɗooli maɓɓe, pellet, no e ɗum Aayeeje wonannde joomiraaɓe hakkillaaji ɓen.
Sinno wonaano Daalol aditii ngol immorde ka Joomi maaɗa [Lepte] ɗen laatotono duumiiɗe e lajal innaangal.
Munño e dow ko ɓe wowlata kon, subuhinor yettugol Joomi maaɗa ko adii ƴellitagol naange ngen e ko adii mutugol magge e ka saa'iiji jemma subuhino e ka seraaji ñallal belajo'o a weltoto.
Wata a yawtin dey gite maa ɗen faade kon ko Men dekmini ɗum nooneeji immorde e maɓɓe, cuɗaari ngurndam aduna fii yo Men jarribor ɓe e ɗum, Arsike Joomi maaɗa on ɓuri moƴƴude ko on kadi heddotoo.
Yamir ɓeynguure maaɗa nden Julde nden monñitoraa e ɗum, Men lanndaaki ma arsike ko Menen arsikaymaa. Battane [moƴƴe] ɗen kadi wonanii hulooɓe Alla ɓen.
Ɓe wi'i: "Ko hanno ara e amen Aaya immorde ka Joomi makko?" Enee, hara araali e maɓɓe ɓanngal ko woni kon e ɗeri arani ɗin?
Sinndo Menen Men halkirno ɓe Lepte ko adii ɗum, ɓe wi'ayno: "Joomi amen, ko hannoo Nualaa e amen Nulaaɗo men jokka Aayeeje Maa ɗen, ko adii nde Men hoyata men hesra.
Maaku: "Gooto kala [e amen] no habbitii, [onon kadi] habbitee aray anndon ko hommbo woni jom Laawol Focciingol ngol ko hommbo kadi feewi".
Ɓadanike yimɓe ɓen hasboore maɓɓe nden, te kamɓe hiɓe e nder welsindaare ko ɓe ɗurniiɓe.
Arataa e maɓɓe waaju immorde ka Joomi maɓɓe ko fuɗɗaa si wanaa ɓe jentike nde hara kamɓe hiɓe fija.
Ɓerɗe maɓɓe ɗen ko welsandiiɗe ɓen tooñuɓe suuɗa cowndi(gunndo) [wi'a] enee, hara oo wonu si wanaa ɓanndinke yeru mo'on, kaa on aray e mbilewu hara onon hiɗon sutii (ndaara)?!
O maaki: "Joomi am no Anndi Konngol ngol ka kammu e ka Leydi Kanko ko O Nanoowo Annduɗo On.
Ko woni, ɓe wi'u: "Ko nde jiiɓu-jaaɓu koyɗi, toode, o fefindi nde, ko woni, kanko ko o yimoowo, awa yo o addan en Aayewal wano aranɓe ɓen Nuliranoo non".
Gomɗinaali ado maɓɓe immorde e saare Men halki nde. Enee, hara ko kamɓe goomɗita?
Men Nulaali ado maaɗa si wanaa worɓe Men Wahayina e maɓɓe, lanndee yimɓe defte ɓen si tawii wonii on anndaa.
Men waɗaali ɓe ɓalli ɓe ñaamataa ñaametee, ɓe laataaki kadi luttinteeɓe.
Refti Men Goonginani ɓe Fodoore nden Men danndi ɓe wonndude e ɓen ɓe Men Muuyi, Men halki fantinɓe ɓen.
Gomɗii Men jippinii faade e mooɗon Deftere no e nder mayre jaŋtawol mooɗon. Kaa on hakkiltaa.
Heewii ko Men halki immorde e saare laatinoonde ko tooñunde Men fuɗɗi ɓaawo mayre yimɓe goo.
Tuma nde ɓe so'unoo Lepte Amen ɗen, tawi kamɓe hiɓe doga ɗe.
Wata on dogu, ruttee faade e ko neeminaɗon kon e mu'un e koɗanɗe mo'on, belajo'o on lannditoyte.
Ɓe wi'a: "Eeyoo, bone amen, pellet, menen men laatinoke tooñuɓe".
Seerataa ndun noddaandu maɓɓe, haa Men waɗa ɓe coñateeri ko ɓe mayɓe.
Men tagaali kammu ngun e leydi ndin e ko woni kon hakkunde majji ko Men fijooɓe.
Sinndo Men faandino nde Men jogotoo fijindaaru, Men jogitotono ɗum immorde ka Amen si tawii Men laatike waɗooɓe.
Ko woni, Meɗen werloo Goonga kan e dow meere nden ka munca nde, tawa kayre ko nde fuuyoore, no woodani on bone kon ko sifotoɗon.
Ko Kanko woodani ko woni kon ka kammuuli e ka leydi ɓen wonuɓe ka Makko kadi ɓe mawnittaako gaayi rewugol Mo, ɓe hasrintaaka kadi.
Hiɓe Subhinoo jemma e ñalorma ɓe aamataa.
Kaa ɓe jogiti reweteeɗi ka leydi hara kannji hiɗi immintina [mayɓe ɓen].
Sinndo laatino e majji [kammuuli ɗin e leydi ndin] rewteeɗi ko wonaa Alla ɗi bonayno. Senayee wonanii Alla Jom Arsi kin gaayi koɓe sifotoo.
O lanndetaake ko O gollata kon, kamɓe ko ɓe lannditoyteeɓe.
Kaa ɓe jogiti gaanin Makko reweteeɗi? Maaki: "Addee daliili mon on, ko ndee woni jaŋta ɓen wonnduɓe e am e jaŋta ɓen adiiɓe lam". Ko woni, ɓurɓe ɗuuɗude e maɓɓe ɓe anndaa Goonga kan kamɓe ko ɓe ɗurniiɓe.
Men Nulaali ado maaɗa immorde e Nulaaɗo si wanaa Men wahayinii e makko; pellet, reweteeɗo alaa si wanaa Min Rewee Lam.
Ɓe wi'i: "Hinnorante On jogitike ɓiɗɗo". Senayee woodanii Mo, ko woni, [ɓen ko ɓe] jeyaaɓe teddinaaɓe.
Ɓe adortaa Mo konngol ngol, kamɓe ko Yamiroore Makko nden ɓe gollata.
Himo Anndi ko woni kon hedde yeeso maɓɓe e ko woni kon hedde ɓaawo maɓɓe, ɓe tefanoytaa si wanaa on mo O Weltanii, kamɓe immorde e kulol Makko ko ɓe jootuɓe.
Kala e maɓɓe kadi wi'uɗo: "Min ko mi reweteeɗo gaanin Makko". On ɗon Men Yoɓay mo Jahanna- ma ko wano nii Men Yoɓirta tooñooɓe ɓen.
Enee, hara ɓen yedduɓe yi'aali wonndema kammuuli ɗin e leydi ndin ɗi laatinoke hippondirɗi, Men Udditi ɗi Men waɗi immorde e ndiyam ɗam kala huunde wuuru nde. Kaa ɓe gomɗintaa?
Men waɗi ka leydi pelle fii wata nde ooñodo e maɓɓe, Men waɗi e mayri ɗate yaajuɗe, belajo'o kamɓe ɓe feeway.
Men waɗi kammu ngun kippudi reenaandi, kamɓe ko ɓe ɗurniiɓe gaayi Aayeeje Amen ɗen.
Ko Kanko woni On Taguɗo jemma on e ñalorma on e naange ngen e lewru ndun kala majji hiɗi fubboo(lummboo) ka fuluku.
Men waɗanaali ɓanndunke ado maaɗa luttineede, enee, hara si a maayii ko kamɓe woni luttinteeɓe ɓen?
Kala wonkii meedat mayɗe nden, Men jarribora on bone on e moƴƴere nden jarrabagol, ko ka Amen kadi ruttotoɗon.
Si ɓen yedduɓe yi'ii ma, ɓe jogitortaa ma si wanaa jalkitde [ɓe wi’a:] "Enee, hara ko oo woni on jaŋtotooɗo reweteeɗi mo'on ɗin?" hara kamɓe ko ɓe yedduɓe jantagol Hinnorante On.
Neɗɗake on Tagaama immorde e hawjere, aray Mi holla on Aayeeje Am ɗen wata on hawju.
Hiɓe wi'a: "Ko honnde tuma woni ndee Fodoore, si tawii ko on goonguɓe?"
Sinndo ɓen yedduɓe anndiino tuma tawi ɓe ittataa Yiite ngen ka geece maɓɓe wanaa kadi ka ɓabbe maɓɓe kadi, kamɓe ɓe wonaali walloyteeɓe.
Ko woni, nge aray e maɓɓe e juhayee nge muga ɓe, hara ɓe hattantaake ruttugol nge, ɓe wonaali kadi nennanoyteeɓe.
Gomɗii Nulaaɓe goo jalkitanooma ado maaɗa, jippii e ɓen jalkituɓe ko ɓe laatinoo hiɓe jalkita.
Maaku: "Ko hommbo reenata on jemma e ñalorma immorde e Hinnorante On, ko woni, kamɓe gaayi jaŋta Joomi maɓɓe ko ɓe ɗurniiɓe.
Kaa no woodani ɓe reeweteeɓe ɓe no dannda ɓe gaanin Amen? Ɓe hattantaake wallude hay wonkiiji maɓɓe, wanaa kamɓe woni wondateeɓe immorde e Amen.
Ko woni, Men dakmitii ɓee e baabiraaɓe maɓɓe ɓen haa ngurndam ɗam juutani ɓe. Enee, hara ɓee yi'aali wonnde Menen Meɗen ara e leydi ndin Men ustira ndi immorde e seraaji mayri? Kaa ko kamɓe woni foolooɓe ɓen.
Maaku: "Anndu ko mi woni jertinirde on ko Wahyu on, [kono] paho on nanataa noddaandu ndun, si ɓe jertinaama".
Mi woondii si meemii ɓe seeɗa immorde e Lepte Joomi maa ɗen, maa ɓe wi'a: "Ee-yoo, bone amen pellet, menen men laatinoke tooñuɓe".
Men waɗa manndikirɗe(peesirɗe) Nunɗal ngal fii Ñalnde Darngal hara wonkii woo toñiroytaake hay e huunde, hay si laatii ko yeru gabbun pamarun Men adday kun Men yonii Hasbooɓe.
Gomɗii Men Okkii Muusaa e Haaruuna Serndoore nden e ndayngu e jaŋta wonannde hulooɓe ɓen.
Ɓen hulayɓe Joomi maɓɓe ka wirnii hara kamɓe immorde e Darngal ngal ko ɓe huli.
Ndee [Alqur’aanaare] ko nde Jaŋta, ko nde barkinaande Men Jippiniinde. Kaa onon ko on yeddayɓe nde?
Gomɗii Men Okkii Ibraahiima Peewal makko ngal ko adii, Men laatike kadi Annduɓe mo.
Tuma nde o maakannoo baaba makko e yimɓe makko ɓen: "Ko honɗum woni ɗii nanndonlaaji nate mahiiɗe, ɗin ɗi ufiniɗon e [dewal] mu'un?"
Ɓe wi'i: "Men taw baabiraaɓe amen ɓen no rewde ɗi".
O maaki: "Gomɗii on laatike onon e baabiraaɓe mon ɓen e nder majjere ɓanngunde wonɗon".
Ɓe wi'i: "Enee, ko Goonga kan addanɗaa men, kaa an ko e fijooɓe ɓen jeyaɗaa?"
Maaku: "Ko woni, Joomi mo'on ko Jooma kammuuli ɗin e leydi ndin On Taguɗoɗi, min komi jeyaaɗo e seediiɓe ɓen e dow ɗum".
Mi woondirii Alla, maa mi fewja fii ɗii sanamuuji mo'on ɓaawo huccitugol mo'on ko on ruŋii ɓe.
O waɗi ɗi kunte, si wanaa mawndu majji ndun, belajo'o kamɓe ɓe ruttoto e mayru.
Ɓe wi'i: "Ko hommbo waɗi ɗu'un e reweteeɗi amen ɗin? Pellet, on ko o jeyaaɗo e tooñuɓe ɓen.
Ɓe wi'i: "Men naniino suka no jaŋtoo ɗi ko Ibraahiima o wi'etaa".
Ɓe wi'i: "Addee mo yeeso gite yimɓe ɓen, belajo'o ɓe seedoto".
Ɓe wi'i: "Enee, Ibraahiima ko an waɗi ɗu'um ɗoo e reweteeɗi amen ɗin?"
O maaki: "Ko woni, ko mawndu majji ndun golle ɗum, lanndeeɗi si tawii ɗi laatike hiɗi wowla".
Ɓe ruttii faade e wonkiiji maɓɓe, ɓe wi'i: "Pellet, ko onon woni tooñuɓe ɓen".
Refti ɓe uggini ko'e maɓɓe ɗen [ɓe wi'i:] gomɗii hiɗa anndi ɗi'i wonaa wowlayɗi.
O maaki: "Enee, on reway gaanin Alla kon ko nafataa on hay e huunde hara lorrataa on kadi?"
Bis mo'on e kon ko rewoton gaanin Alla. Kaa on hakkiltaa?
Ɓe wi'i: "Sunnee mo, wallee reweteeɗi mo'on ɗin, si tawii ko on gollooɓe".
Men Daali: "Ko an yo yiite, laato ɓuuɓol e kisiyee e dow Ibraahiima".
Ɓe faandanii mo pewje Men waɗi ɓe pertube ɓen.
Men danndi mo [Men danndi kadi] Luutu faade e ndin leydi ndi Men barkini e mu'un wonannde tageefooji ɗin.
Men Okki mo Ishaaqa e Yaaquuba ka ɓeydugol, kala maɓɓe Men waɗi [ɓe] moƴƴuɓe.
Men waɗi ɓe Almaamiiɓe hiɓe fewna e Yamiroore Amen Men Wahayini faade e maɓɓe gollugol moƴƴi ɗin e ñinnugol Julde nden e Okkugol Jakka on, ɓe laatinoke ko ɓe Reway ɓe Men.
E Luutu Men Okki mo Ñeeñal e Ganndal, Men danndi mo immorde e nden Saare nde [yimɓe mu'un] laatinoo no golla soɓuɗi ɗin, pellet, kamɓe ɓe laatinoke yimɓe bonɓe faasiqiiɓe.
Men naadi mo e nder Yurmeende Amen, pellet, kanko ko o jeyaaɗo e moƴƴuɓe ɓen.
E Nuuhu tuma nde o noddunoo ko adii, Men jaabinani mo kanko e ɓeynguure makko nden immorde e saɗteende mawnde nden.
Men walli mo immorde e ɓen yimɓe fennuɓe Aayeeje Amen ɗen. Pellet, kamɓe ɓe laatino yimɓe bonɓe, Men yooli ɓe, ɓe fow maɓɓe.
E Daawuuda e Sulaymaana tuma nde ɓe ñaawaynoo fii ngesa mban tuma nde bonnunoo e nder mabba dammi yimɓe ɓen Men woni seediiɓe ñaawoore maɓɓe nden.
Men Faamini nde Sulaymaana [ñaawoore nden] gooto-kala e maɓɓe Men Okki Ñeeñel e Ganndal Men elti wonndude e Daawuuda pelle ɗen hiɗe subhinoo e colli ɗin kadi, Men laatike golluɓe.
Men Anndini [Daawuuda] moƴƴinngol mekeñaaji fii mo'on, fii yo ɗi reenu on immorde e hare mo'on. Taw si onon ko on jarnooɓe?
[Men eltani] Sulaymaana henndu ndun ko ndu bippooru hindu doga e yamiroore makko, faade e ndin leydi ndi Men barki e mu'un. Men laatike Annduɓe kala huunde.
No e Seytanuuji ɗin, ɗin ɗi no mutana mo, ɗi golla golle gaanin ɗum. Men laatanike ɗi Reenooɓe.
[Jaŋto kadi fii] Ayyuuba tuma nde o noddunoo Joomi makko, [O maaki:] "Min dey memii lam lorra kan, ko An woni Ɓuroowo Yurmeede yurmtooɓe ɓen".
Men jaabinani mo Men hunci ko heɓi mo kon immorde e lorra, Men Okkiti mo ɓeynguure makko nden e yeru maɓɓe wonndude e maɓɓe kadi, ɗum ko Yurmeende immorde ka Amen e waaju wonannde rewooɓe ɓen.
[Jaŋto kadi fii] Ismaa'iila e Idriisa e Jalkifli, ɓen fow ko e munñɓe ɓen ɓe jeyaa.
Men naadi ɓe e nder Yurmeende Amen nden, pellet, kamɓe ko ɓe jeyaaɓe e moƴƴuɓe ɓen.
[Jaŋto kadi fii] Jannuuni tuma nde o yahunoo ko o tikkuɗo o sikki wonnde Men Hattanaake e hoore makko, o noddi ka niɓe; "Wonnde reweteeɗo alaa si wanaa An Senayee wonanii Ma, min dey mi laatike jeyaaɗo e tooñuɓe ɓen".
Men jaabinani mo, Men danndi mo immorde e suno ngon, ko wano nii kadi Men danndirta gomɗinɓe ɓen.
[Jaŋto kadi fii] fii Jakariyaa tuma nde o noddunoo Joomo makko, [o maaki:] Jooma, wata A ɗalam bajjo, ko An woni Ɓurɗo Moƴƴude ronooɓe ɓen.
Men jaabinani mo, Men Okki mo Yahyaa, Men moƴƴinani mo sonnaajo makko on, pellet, kamɓe ɓe laatinoke hiɓe yaccoo e [gollugol] moƴƴi ɗin hiɓe nodda Men ka rerɗere e kulol ɓe laatinoke yannkinaniiɓe Men.
[Jaŋto kadi fii] oya [suddiiɗo] reenunooɗo farju makko on Men wutti e makko immorde e Fittaandu Amen, Men waɗi mo kanko e geɗaljo makko on Maande wonannde winndere nden.
Pellet, ɗee mofte mo'on ko mofte goote, ko Min woni Joomi mo'on Rewee Lam.
Ɓe taƴi fiyaake maɓɓe on hakkunde maɓɓe, ɓe fow ko faade ka Am ɓe ruttoytoo.
Kala golluɗo immorde e moƴƴuɗi ɗin hara kanko ko o gomɗinɗo, dullugol alaa fii golle makko ɗen, pellet, Menen Men winndanay mo.
No Harmani saare nde Men halki ɗum, wonnde kamɓe ɓe ruttataako [ton].
Haa si udditoyaama Yaajuuja e Maajuuja, hara kamɓe immorde e kala naɗel hiɓe sortoo.
Fodoore Goongaare nden ɓadike, tawi kayre puttini giiɗe ɓen yedduɓe, [ɓe wi'a:] "Eeyoo bone amen, gomɗii men laatinoke e nder welsindaare immorde e ɗu'um, ko woni, men laatike tooñuɓe.
Pellet, onon e ko rewoton kon gaanin Alla, ko on doccote Jahannama. Onon, ko on joloyayɓe e magge.
Sinndo ɓee laatinoke reweteeɓe ɓe jolataano e magge. Ɓe fow maɓɓe ko ɓe luttinteeɓe e nder magge.
No woodani ɓe e nder magge haraango, kamɓe ɓe nanataa nder ton.
Pellet, ɓen ɓe moƴƴi ɗin adanii ɗum immorde ka Amen ɓen ɗon ko ɓe woɗɗintinteeɓe gaayi magge.
Ɓe nanoytaa wuuɗaango magge kamɓe hiɓe e nder ko wonkiiji maɓɓe ɗin lokaa(wooɗa) kon, ko ɓe duumotooɓe.
Suninoytaaɓe ɗenƴere mawnde nden, Malaa'ikaaɓe ɓen no jaɓɓooɓe [ɓe wi'a:] "Ko ndee woni Ñalaande mo'on, nden nde laatinoɗon hiɗon fodee".
Ñalnde Men taggoyta kammu ngun wano taggugol ɗerol defte. Ko wano Men fuɗɗori non ka arannde tagu Men ruttirta ngu, [ɗum] ko Fodoore e dow Amen, pellet, Menen Men laatike gollooɓe.
Gomɗii Men winndiino ka Jabuura ɓaawo Alluwal Reenaangal ngal, pellet, leydi ndin ko jeyaaɓe Am moƴƴuɓe ɓen ronoyta ndi.
Pellet,no e ɗum [ko jaŋtaa ɗoo] jottingol wonannde yimɓe rewooɓe ɓen.
Men Nuliraali ma si wanaa Yurmeende wonannde winndire nden.
Maaku: "Anndu ko Wahayinaa e am, wonndema Reweteeɗo mon On ko O Reweteeɗo Gooto. Enee, hara onon ko on jebbiliiɓe?".
Si tawii ɓe ɗurnike, maaku: "Mi anndinii on e dow fotondiral, pellet, mi anndaa si no ɓadii maaɗum si no woɗɗi kon ko fodaɗon".
Pellet, Kanko hiMo Anndi ko feeñi kon e konngol ngol, hiMo Anndi kadi ko suuɗoton.
Mi anndaa non, belejo'o ɗum ko jarrabuyee mo'on, e dakamme haa e dummunne.
Maaku: "Jooma, Ñaawir Goonga kan ko Joomi amen Hinnorante On woni Wallitorteeɗo On e dow kon ko sifotoɗon".
Ko onon yo yimɓe, hulee Joomi mo'on, pellet, dillannde Darngal ngal ko huunde mawnde.
Ñalnde yi'oton ngal, yejjitoyay kala muyninoowo ko o muyninaynoo kon, fukka kala sowiiɗo ko o sowiinoo kon, a yi'ay yimɓe ɓen no siwri, hara kamɓe ɓe siwraa, kono Lepte Alla ɗen ko saɗtuɗe.
No e yimɓe ɓen on mo no wennja e fii Alla ko aldaa e ganndal, o jakka kala Seytaane canndallo.
Winndaama e hoore-makko wonnde pellet, kala welduɗo e makko pellet, o majjinay mo, o ɗowa mo haa ka Lepte Sa'iiri.
Ko onon yo yimɓe, si tawii on laatike e sikke immorde e immital ngal, pellet, Menen Men Tagii on immorde e mbullaari refti e toɓɓere maniiyu, refti e heɗɗere refti e huyre timmunde tagu e nde wonaa timmunde tagu fii yo Men ɓannginan on, Meɗen Ñiiɓina ka renngaaji ko Men Muuyi kon haa e happu innaaɗo, refti Men yaltini on ko on boobooɓe, refti fii yo on yotto sagatalaaku mo'on no e mo'on ɓen ɓe no maaya no e mo'on kadi ɓen ɓe no ruttee faade ka ɓuri jaasude e ngurndan ɗam fii wata ɓe anndu ɓaawo ganndal hay e huunde. A yi'ay leydi ndin ko yoorunde si Men jippinii e dow mayri ndiyam ɗan ndi dilla ndi ƴura ndi fuɗina immorde e kala noone wooɗuɗo.
Ɗum, ko tawde pellet, Alla ko Kanko woni Goonga kan, pellet, O wurnitay mayɓe ɓen, tawde pellet, ko O Hattanɗo e dow kala huunde.
Pellet, Darngal ngal ko aray ngal sikke alaa e maggal, wonnde pellet, Alla immintinay ɓen wonɓe ka genaale.
No e yimɓe ɓen on mo no wennja e fii Alla ko aldaa e ganndal wanaa peewal wanaa deftere nurɗunde(jalbunde).
Hofuɗo balaaji mu'un [mawnintiniiɗo] fii yo o majjin gaayi Laawol Alla ngol, no woodani mo ka aduna oyeere Men meeɗinoyay mo kadi Ñalnde Darngal Lepte sumoowe ngen.
Ɗum ko sabu ko juuɗe maaɗa ɗen ardini kon. E wonnde pellet, Alla wonaali Tooñoowo jeyaaɓe ɓen.
No e yimɓe ɓen on mo no rewa Alla e dow selindaare; si moƴƴere heɓii mo o tabitira sabu ɗum si jarrabuyee kadi heɓii mo o waylitoo e yeeso makko, o hayrii aduna on e Laakara on ko ɗum tigi woni hayrere ɓanngunde nden.
Himo rewa gaanin Alla kon ko lorrataa mo e kon ko nafataa mo kadi. Ɗum [ko jaŋtaa ɗoo], ko ɗum woni majjere woɗɗunde nden.
Himo rewa on mo lorra muuɗum no ɓuri ɓadaade diini nafa muuɗum kan, bonii welddiɗo bonii kadi wuuridaaɗo.
Pellet, Alla hiMo naada ɓen gomɗinɓe ɓe golli moƴƴi ɗin Aljannaaji no ila sengo ley majji canɗi ɗin, pellet, Alla hiMo waɗa ko O faandii kon.
On wonɗo no sikka wonnde Alla wallataa mo ka aduna e ka Laakara; haray yo o fontu ɓoggol faade ka kammu refti o taƴa ngol yo o ndaaru taw si pewje makko ɗen ittay ko tikkini kon.
Ko wano nii Men Jippiniri nde Aayeeje ɓannguɗe. Pellet, Alla hiMo Fewna on Mo O faandii.
Pellet, ɓen gomɗinɓe e ɓen Yahuudinkooɓe e Saabi'iyankooɓe e Annasaarankooɓe e Majuusinkooɓe e ɓen sirkooɓe, pellet, Alla O seerndoowo hakkunde maɓɓe Ñalnde Darngal. Pellet, Alla e dow kala huunde ko O Seediiɗo.
Enee a yi'aali, wonndema Alla no sujjannde Mo ɓen wonɓe ka kammuuli e ɓen wonɓe ka leydi, naange ngen kadi e lewru ndun e koode ɗen e pelle ɗen e leɗɗe ɗen e daabeeji ɗin e ko ɗuuɗi immorde e yimɓe ɓen, ko ɗuuɗi kadi wajibike e mu'un Lepte ɗen. Kala mo Alla hoyni haray alanaa mo teddinoowo, pellet Alla hiMo golla ko O Muuyi kon.
Ɓee ɗoo ɗiɗo ko wennjondirɓe, ɓe wennjondirii fii Joomi maɓɓe ɓen yedduɓe non, taƴanoyte ɓe conci immorde e Yiite fatuɗam yuppee ka dow ko'e maɓɓe.
Hiɗam honciniree(hayniree) ko woni kon ka deedi maɓɓe e guri ɗin kadi.
No woodani ɓoole immorde e njamndi.
Tuma kala ɓe faandii yaltugol nder ton immorde e suno, ɓe ruttee e nder magge, [ɓe wi’anee:] meeɗee Lette sumoowe ngen.
Pellet, Alla naada ɓen gomɗinɓe ɓe golle moƴƴi ɗin Aljannaaji no ila e ley majji canɗi ɗin, ɓe cuɗiree nder ton immorde jawe kanŋe e lu'ulu'uuje koltu maɓɓe on nder ton ko hariire.
Ɓe fewnaama faade e ko laaɓi immorde e konngol ngol, ɓe fewnaa kadi faade e Laawol Yettiniingol ngol.
Pellet, ɓen yedduɓe hiɓe faddaade gaayi Laawol Alla ngol e Juulirde Horminnde nden, nden nde Men waɗani ɗum yimɓe ɓen, no fota ter ñiiɓuɗo on e mayre e liigotooɗo on. Kala faalaaɗo ooñorde e mayre tooñe, Men meeɗinay mo immorde e Lepte muusuɗe.
E tuma nde Men Jippinnoo Ibraahiima nokku Suudu ndun, [Men Daali:] Wata a kafidu e Am hay e huunde, laɓɓin Suudu Am ndun fii wanngotooɓe ɓen e darotooɓe ɓen [juula] e ruƴƴooɓe sujja ɓen.
Noddin e yimɓe ɓen fii Hajju ngun, ɓe aray e maaɗa ko ɓe seppooɓe e dow kala ɗehiimba reedu, ɓe aray immorde e kala laawol woɗɗungol.
Fii yo ɓe seedo nafoore maɓɓe, ɓe jaŋtoo Innde Alla e nder ñalɗi anndaaɗi e dow ko O arsiki ɓe kon immorde e muumi neemoraaɗi, ñaamee e majji, ñamminon kadi baaso ɓilliiɗo on.
Refti yo ɓe ittu tuundi maɓɓe ndin, yo ɓe humnu takke maɓɓe ɗen, yo ɓe wanngo Suudu rimdinaa- dun.
Ɗum [ko yamiraɗon], kala mawninɗo Hurumji Alla ɗin haray ɗum ko moƴƴere makko ka Joomi makko. Daginanaama on neemoraaɗi ɗin, si wonaa kon ko janngaa e taweede mo'on, woɗɗitee soɓudi ɗin immorde e sanamuuji, woɗɗitoɗon kadi konngol fenaande ngol.
Newaniiɓe Alla ɓe wanaali sirkanooɓe Mo, kala sirkanɗo Alla no wa'ita wa si o uuyu immorde ka kammu sonndu biftoo mo maaɗum henndu ndun ruuyida e makko [naɓa] e nokkure woɗɗunde.
Ɗum [ko jaŋtaa ɗoo hollii] kala mawninɗo Maandeeji Alla ɗin, pellet ɗum, ko e kulol ɓerɗe ɗen jeyaa.
No woodani on e majji nafaaji haa e dummunne innaaɗo, refti nokku majji on ko ka Suudu Ndimuru.
Men waɗanii kala mofte laawol fii yo ɓe jaŋto Innde Alla e dow ko O arsiki ɓe kon immorde e muumi neemoraaɗi. Reweteeɗo mon On ko Reweteeɗo Gooto ko Kanko jebbilatoɗon, weltinir ɗoftiiɓe ɓen.
Ɓen [tawɓe] si Alla jaŋtaama ɓerɗe maɓɓe ɗen hulay, e muññiiɓe ɓen e dow kon ko heɓi ɓe e ñinnooɓe Julde nden hiɓe nafka goɗɗum e ko Men arsiki ɓe kon.
E gelooɗi [fayɗi] ɗin Men waɗanii on ɗi jeyaaɗum e Maandeeji Alla no woodani on e majji moƴƴere, jaŋtee Innde Alla e dow majji ko ɗi saffiniiɗi si becce majji ɗen yanii haray ñaamee immorde e majji ñamminon kadi yonndiniiɗo e weeɓitotooɗo, ko wano nii, Men eltirani on ɗi belajo'o onon on jarnay.
Hewtoytaa Alla tebbuuli majji wanaa ƴiiƴe majji kadi, kono hewtoy Mo kulol ngol immorde e mo'on. Ko wano nii O eltani on ɗi fii yo on mawnin Alla e dow ko O fewni on kon, weltin moƴƴinɓe ɓen.
Pellet, Alla O solnanay(dunyanay) ɓen gomɗinɓe, pellet, Alla O yiɗaa kala hodoowo heewuɗo geddi.
Duŋanaama ɓen wonaaɓe haɓeede [yoɓtagol] sabu kamɓe ko ɓe tooñaaɓe, pellet, Alla ko O Hattanɗo e dow wallugol ɓe.
Ɓen yaltinaaɓe ka galleeji mu'un ko aldaa e goo- nga si wanaa fii tun ɓe wi'ii: "Joomi amen ko Alla". Sinndo wanaano Alla duñirde yimɓe ɓen yoga e maɓɓe yoga, yirbinteno rewirɗi ruhbaaniyankooɓe ɓen e rewirɗi Annasaara en e rewirɗi Alyahuuda en e Juulirɗe ɗe Innde Alla jaŋtetee e nder mu'un ko heewi. ma Alla wallu ɓen wallooɓe Mo, pellet, Alla ko O Dolnuɗo Tedduɗo.
Ɓen tawɓe si Men newinanii ɓe ka leydi ɓe ñinnay Julde nden ɓe totta askaal on ɓe yamira ko moƴƴi kon ɓe haɗa ko boni kon. Ko Alla woodani ɓattane fiyakuuji ɗin.
Si ɓe fennii ma, haray gomɗii fenniino ado maɓɓe yimɓe Nuuhu ɓen e Aadinkooɓe ɓen e Samuudinkooɓe ɓen.
E yimɓe Ibraahiima ɓen e yimɓe Luutu ɓen.
E yimɓe Madyana ɓen Muusaa kadi fennaama, Mi nennani yedduɓe ɓen refti Mi nanngi ɓe, ko honno yagginngol Am ngol wonirnoo?
No foti hewde e Saare nde Men halki ɗum tawi ko nde tooñunde, hara hinde ajjii e hoore kippudiiji mayre, e woyndu yirbundu e huɓeere toowunde [eggaande].
Enee, hara ɓee yahaali ka leydi sakko laatanooɓe ɓerɗe ɓe haqqilira ɗe, maaɗum noppi ɓe nanira ɗi? Pellet, [ko woni kon] wanaa gite ɗen wumi, kono ko ɓerɗe wonuɗe ɗen e nder becce ɗen wumi.
Hiɓe ɗaɓɓire yaccinaneede Lepte ɗen, [e ɗum le] Alla lunndataako fodoore Makko nden. Pellet ñallal ka Joomi maaɗa ko wano duuɓi wuluure no limorton non.
No foti heewde e saare nde Mi nennani ɗum hara kayre ko nde tooñunde, refti Mi nannginde ko faade ka Am woni ruttorde nden.
Maaku: "Ko onon yo yimɓe, anndee min ko mi jertinoowo on ɓannguɗo".
Ɓen gomɗinɓe ɓe golli moƴƴi ɗin no woodani ɓe haforanal e arsike tedduɗo.
Ɓen yacciiɓe [fii bonnugol] e Aayeeje Amen ɗen, ɓe ronkinaa [Men] ko ɓen ɗon woni yimɓe Jahiimaawe ngen.
Men Nulaali ado maaɗa immorde e Nulaaɗo wanaa kadi Annabaajo si wanaa si o janngii Seytaane werloto e nder janki makko kin. Alla itta ko Seytaane werlii kon, refti Alla tabintina Aayeeje Makko ɗen. Alla ko O Annduɗo Ñeeñuɗo.
Fii yo O waɗu ko Seytaane werlotoo ko njarraboye wonannde ɓen ɓe nawnaare woni ka ɓerɗe mu'un e ɓe ɓerɗe mu'un yoori ɓen. Pellet, tooñooɓe ɓen ɓe wonii e lurral woɗɗungal.
Fii yo ɓen okkaaɓe Ganndal ngal anndu pellet, ko [Alqur'aanaare nden woni] Goonga kan immorde ka Joomi maaɗa ɓe gomɗina nde, ɓerɗe maɓɓe ɗen yankinanoo ɗum. Pellet Alla Fewnay ɓen gomɗinɓe faade e Laawol Focciingol.
Ɓen yedduɓe seerataa hiɓe e nder sikke [fii Alqur'aana] haa Darngal ngal ara e maɓɓe e juhayee maaɗum ara e maɓɓe Lepte Ñalaande saɗtunde.
Laamu ngun nden Ñalnde ko Alla heeranii O Ñaawoyay hakkunde maɓɓe, ɓen gomɗinɓe ɓe golli ko moƴƴi ɗin hiɓe e nder Aljannaaji Neemiiɗi.
Ɓen yedduɓe, ɓe fenni kadi Aayeeje Amen ɗen, ɓen ɗon no woodani ɓe lepte hoynooje.
Ɓen feruɓe e Laawol Alla refti ɓe waraa maaɗum ɓe maayi Alla arsikoyay ɓe arsike moƴƴo. Pellet, Alla ko Kanko woni ɓuri Moƴƴude Arsikooɓe.
Ma O naadoyɓe naatirgal ngal ɓe welaa ɗum. Pellet, Alla ko O Annduɗo Muññiiɗo.
Ɗum [ko jaŋtaa ɗoo], kala leptuɗo yeru ko o leptaa kon, refti bewaa e hoore-makko ma Alla wallu mo. Pellet, Alla ko O Yaafotooɗo Surroowo.
Ɗum [ko jaŋtaa ɗoo], ko fii pellet, Alla hiMo naada jemma on e nder ñalorma on, hiMo naada kadi ñalorma on e nder jemma on. Pellet, Alla ko O Nanoowo Yi'oowo.
Ɗum [ko jaŋtaa ɗoo], ko fii pellet, Alla ko Kanko woni Goonga kan pellet, kon ko ɓe noddata gaanin Makko ko ɗum woni meere nden. Pellet, ko Kanko woni Toowuɗo Mawnuɗo On.
Enee, a tinaali wonndema Alla O jippinii ndiyam immorde ka kammu, leydi ndin wonti hecciɗundi? Pellet, Alla ko O Newiiɗo Humpitiiɗo.
Ko Kanko woodani ko woni kon ka kammuuli e ka leydi. Pellet, Alla ko Kanko woni Galo Yettiniiɗo On.
Enee, a tinaali wonndema Alla eltani on ko woni kon ka leydi, laaɗe ɗen no dogira ka maaje Yamaruyee Makko on, hiMo jogitii kammu ngun fii wata ngu yanu e hoore leydi ndin si wonaa e duŋayee Makko. Pellet, Alla ko O newaniiɗo yimɓe ɓen Yurmteeɗo [ɓe].
Ko Kanko woni On wurnuɗo on refiti O wara on refti O wurnitoya on. Pellet neɗɗanke on ko o heewuɗo geddi.
Men waɗanii kala mofte laawol ngol ɓe rewata e mu'un, wata ɓe pooɗondir e maaɗa e fiyaake on, noddu faade ka Joomi maaɗa. Pellet, an hiɗa e hoore Laawol Focciingol.
Si ɓe wennjii ma, Maaku: "Ko Alla woni Annduɗo ko golloton kon".
Alla Ñaaway hakkunde mo'on Ñalnde Darngal fii kon ko luutondirton fii mu'un.
Enee, a anndaali wonndema Alla hiMo Anndi ko woni kon ka kammu e ka leydi, pellet, ɗum no e nder Deftere. Pellet, ɗum [ko jaŋtaa ɗoo] no newanii Alla.
Hiɓe rewa gaanin Alla kon ko Dalil jippinaaka e fii mu'un, e kon ko ganndal alanaa ɓe e mu'un. Alanaa tooñooɓe ɓen walloowo.
Si jannganaama ɓe Aayeeje Amen ɗen ɓannguɗe a annday e geece ɓen yedduɓe mettinaare hiɓe ɗeɓa yanude e ɓen jannganayɓe ɓe Aayeeje Amen ɗen. Maaku: "Yo mi habru on ko ɓuri bonde e ɗum mooɗon [ko jaŋtanaɗon kon] ko Yiite ngen Alla fodii nge ɓen yedduɓe bonii ruttorde.
Ko onon yo yimɓe, misal piyaama jentee ngal, pellet ɓen ɓe noddoton gaanin Alla, ɓe tagaa hay coongil, hay sinndo ɓe mooɓondiriino fii ɗum. Si coongil(mbuubu)ngil jattii ɓe goɗɗum ɓe hattantaake jaɓtugol ngil ɗum. Ɗaɓɓuɗo on e ɗaɓɓaaɗo on fow no lo'i.
Ɓe mawniniraali Alla no O haani Mawninirde non. Pellet, Alla ko O Dolnuɗo Tedduɗo.
Alla no suɓoo immorde e Malaa'ikaaɓe ɓen Nulaaɓe e yimɓe ɓen kadi. Pellet, Alla ko O Nanoowo Yi'oowo.
Himo Anndi ko woni kon hedde yeeso maɓɓe e ko woni kon hedde ɓaawo maɓɓe, ko faade ka Alla fiyakuuji ɗin ruttetee.
Ko onon yo ɓen gomɗinɓe, Ruƴƴee Sujjon Rewon Joomi mo'on, gollon ko moƴƴi kon belajo'o onon on maloyte.
Waɗiree Jihaadi fii Alla no Jihaadi haaniri non, Kanko O Suɓike on O waɗanaali on ɓitteende ka nder Diina, Diina baaba mooɗon Ibraahiima ko Kanko inni on julɓe ko adii [ndee Alqur'aanaare] e nder mayre kadi, fii yo Nulaaɗo on laato seedo e hoore-mo'on onon kadi wonon seeditoytooɓe e hoore yimɓe ɓen. Ñiiɓnee e Julde nden totton Jakka on jogitee Alla, ko Kanko woni Giɗo mooɗon moƴƴii giɗo moƴƴii walloowo on.
Gomɗii malaama gomɗinɓe ɓen.
Ɓen hulooɓe ka nder Julde maɓɓe koɓe yankiniiɓe.
E ɓen ɗurniiɓe gaayi rayrayti( bolle meere).
E ɓen ittooɓe jakka on.
E ɓen reenuɓe farjuuji maɓɓe ɗin.
Si wanaa e dow sonnaaɓe maɓɓe maaɗum ɓe ñaame maɓɓe ɗen jeyi(horbe), haray kamɓe ɓe wonaa feleteeɓe.
On mo ɗaɓɓi ɓaawo ɗum, haray ko ɓen woni jaggitooɓe ɓen.
E ɓen aynuɓe koolaaje maɓɓe e aadiiji maɓɓe ɗin.
E ɓen ɓe kañun koɓe reenuɓe e dow Julɗe maɓɓe ɗen.
Ɓee [siforɓe ɗii sifaaji ɗoo] ko kamɓe woni ronooɓe ɓen.
Ɓen ronoyayɓe Firdawsi on kamɓe ko ɓe duumotooɓe e nder makko.
Gomɗii Men tagii neɗɗanke on immorde e lasili loopal.
Refti Men waɗi mo toɓɓere [maniiyu] e nder ñiiɓirde huɓindiinde.
Refti Men Tagi toɓɓere nden heɗɗere, Men Tagi heɗɗere nden huyre, Men Tagi huyre nden ƴi'e, Men holtini ƴi'e ɗen teewu. Refti Men fuɗɗanii mo Tagu woo, barkanii Alla Moƴƴo Taguɗo.
Refti onon ɓaawo ɗum ko on maayooɓe.
Refti pellet, onon Ñalnde Darngal on imminoyte.
Gomɗii Men Tagii dow mooɗon ɗati jeeɗiɗi, Men wonaali kadi welsindiiɓe gaayi tagu ngun.
Men jippini immorde ka kammu ndiyam e emmbere [haaju tagu ngun], Men ndewni ɗam ka leydi, pellet, Menen ko Men Hattanɓe e dow naɓugol ɗam.
Men fuɗɗani on sabu majjam gese immorde e tamarooje e inabuuje, no woodani on nder ton dimɗe ɗuuɗuɗe ko e majje ñaamoton.
E leggal ngal no yalta immorde to Tuuri Siinaa hingal fuɗina guƴam [nebban wujeteeɗam] e li'am [maafirɗam] wonannde ñaamooɓe.
Pellet, no woodani on e neemoraaɗi ɗin tasakuyee, Meɗen yarna on goɗɗun e ko woni kon ka deedi majji, no woodani on e majji nafaaji ɗuuɗuɗi, ko immorde e majji kadi ñaamoton.
Ko e hoore-majji e hoore laaɗe ɗen ronndeteɗon.
Gomɗii Men Nulii Nuuhu e yimɓe makko ɓen, o maaki : "Ko onon yo yimɓe am, rewee Alla. Reweteeɗo alanaa on ko woori Mo. Enee, on hulatah?".
Hooreeɓe mbatu ngun wi'ani ɓen yedduɓe immorde e yimɓe makko ɓen: "Oo wonaali si ko o ɓanndinke yeru mo'on himo faalaa nde o ɓurnotoo e dow mooɗon. Sinndo Alla muuyino O jippinayno Malaa'ikaaɓe, men naniraali ɗum baabiraaɓe amen aranɓe ɓen".
Kanko o wonaali si wanaa ko o gorko mo jinna woni e mu'un, habbitee mo tun haa seeɗa.
O maaki: "Joom am, wallam e ko ɓe fennimi kon".
Men wahayini faade e makko yo o lesu laana kan e dennka Amen e Wahayu Amen, si Yamiroore Amen nden arii huɓɓinirde nden pullitike [ndiyam] naadu e nder makka immorde e kala nooneeji ɗin ɗiɗi-ɗiɗi. E koreeji ma, si wanaa ɓen konngol ngol aditii e mu'un, wata a haaldu e am fii ɓen tooñuɓe, pellet, kamɓe ko ɓe yooleteeɓe.
Si a fotondirii an e ɓen wonnduɓe e maaɗa e dow laana kan, haray maaku: "Yettoore nden ko Alla woodani, On dannduɗo Men immorde e yimɓe tooñooɓe ɓen".
Maaku: "Joomam, jippinam e jipporde barkinaande ko An woni Moƴƴo Jippinoowo".
Pellet, no e nder ɗum [ko jaŋtaa ɗoo] Aayeeje, haysi men laatike ko men jarribotooɓe.
Refti Men fuɗɗi ɓaawo maɓɓe yiirde woɓɓe goo.
Men Nulii e maɓɓe Nulaaɗo jeyaaɗo e maɓɓe, ɗum woni Rewee Alla, reweteeɗo alanaa on ko woori Mo. E on hulatah [Mo]?!".
Batu e yimɓe makko ɓen yedduɓe ɓe fenni hawroygol e Laakara on, Men neemini ɓe ka ngurdan aduna wi*i: "Oo wonaali si wanaa ɓanndunke yeru mooɗon himo ñaama ko ñaamoton kon himo yara kadi ko yaroton kon".
Mi woondii si on ɗoftike ɓanndinke yeru mo'on, pellet, haray onon ontuma ko on hayruɓe(pertube).
Enee, o fodu on wonndema onon si on maayii on laatike mbullaari e ƴi'e, wonndema onon ko on yaltinoyteeɓe?!
Woɗɗii woori kon ko fodaɗon.
[Ɓe wi'i:] "Ɗum wonaali si wanaa nguurdam amen aduna, meɗen maaya men wuura kadi, menen men wonaali immintinoyteeɓe".
Kanko o wonaali si wanaa ko o gorko fefindiiɗo fenaande fawi e Alla, menen non, men wonaali gomɗinayɓe mo.
O maaki: "Joom am, wallam e ko ɓe fenni lam kon".
O Daali: "Seeɗanii tun, Mi woondii ɓe wontay nimsuɓe".
Haacaango ngon nanngi ɓe e Goonga, Men waɗi ɓe duuño, halkaare wonanii yimɓe tooñooɓe ɓen.
Refti Men fuɗɗi ɓaawo maɓɓe gire woɓɓe goo.
Mofte woo lajal majje ngal adotaako ɗe, ɓe nennantaake kadi.
Refti Men Nuli Nulaaɓe Amen ɓen ko ɓe jokkondirɓe, tuma kala ari e mofte Nulaaɗo majje on ɓe fenna mo Men jokkini yoga e maɓɓe yoga, Men waɗi ɓe yewtereeji, woɗɗineede wonanii yimɓe ɓe gomɗintaa ɓen.
Refti Men Nuli Muusaa e musiɗɗo makko on Haaruuna wonndude e Aayeeje Amen ɗen e hujja ɓannguɗo.
Faade e Fir'awna e mbatu mu'un ngun, ɓe mawnintinii ɓe laatii yimɓe townitiiɓe.
Ɓe wi'i: "Enee, hara men gomɗinayyimɓe ɗiɗo yeru amen, hara yimɓe maɓɓe ko maccuɓe amen?"
Ɓe fenni ɓen ɗiɗo, ɓe laatii jeyaaɓe e halkaaɓe ɓen.
Gomɗii Men Okkiino Muusaa Deftere nden belejo'o kamɓe ɓe feewa.
Men waɗi geɗal Mariyama on e neene makko Maande, Men werni ɓe faade e tulde joomiraare ñiɓrude e callungol.
Ko onon yo Nulaaɓe, ñaamee immorde e laaɓuɗi ɗin gollon ko moƴƴi, pellet Min, Miɗo Anndi ko golloton kon.
E pellet, kaa Diina mo'on ko Diina woota, ko Min woni Joomi mo'on hulee Lam.
Ɓe taƴi fiyaake maɓɓe on hakkunde maɓɓe dente, kala fedde no farnora ko woni kon ka mayre.
Ɗalu ɓe e siwrere nden haa e dummunne.
Enee, hara ɓe sikku wonndema ko Men ɓeydiri ɓe kon immorde e jawdi e ɓiɗɓe.
Men yaccinanay ɓe e moƴƴereeji, ko woni ɓe so'aa.
Pellet, ɓen ɓe kañum immorde e kulol Joomi maɓɓe hara ko ɓe huluɓe.
E ɓen ɓe kañum ko ɓe gomɗinɓe Aayeeje Joomi maɓɓe ɗen.
E ɓen ɓe kañum ɓe wonah sirkanooɓe Joomi maɓɓe.
E ɓen okkayɓe ko ɓe okkaa kon, hara ɓerɗe maɓɓe ɗen ko huluɗe [Alla], wonndema kamɓe ko faade ka Joomi maɓɓe ɓe ruttoytoo.
Ɓen [sifaaɓe ɗii sifaaji ɗoo] hiɓe yaccoo e moƴƴereeji ɗin, hara kamɓe ko ɓe adotooɓe e majji.
Men fawaali wonkii si wanaa fodde bawɗe makki, no ka Amen Deftere wowlaynde Goonga kan, hara kamɓe ɓe tooñoytaake.
Ko woni, ɓerɗe maɓɓe ɗen no e welsungo immorde e ɗum, no woodani ɓe kadi golle gaanin ɗum ko kamɓe gollate ɗe.
Haa si Men nanngirii neeminaaɓe maɓɓe ɓen Lepte ɗen jaka yoo kamɓe hiɓe haaca.
Wata on haacu hannde, pellet onon, on wallataake immorde e Amen.
Gomɗii laatinoke Aayeeje Amen ɗen no janngee e taweede mooɗon, laatiɗon hiɗon ruttoo e dow codduli mooɗon.
Ko on mawnintiniiɓe sabu [jeyeede makka] hiɗon hiira wowla bonɗi.
Enee, hara ɓe teskaaki konngol ngol, kaa hara aru e maɓɓe ko araali e baabiraaɓe maɓɓe adinooɓe ɓen?
Kaa ɓe anndaali Nulaaɗo maɓɓe on, hara kamɓe ko ɓe faytuɓe mo?
Kaa hara ɓe wi'ay feetere no e makko? Ko woni, o addanii ɓe Goonga kan ɓurɓe heewude e maɓɓe ko añuɓe Goonga kan.
Sinndo Alqur'aana jokkuno beleeɗe maɓɓe ɗen, kammuuli ɗin e leydi ndin bonayno e ɓen wonuɓe e majji, ko woni, Men addaniiɓe waaju maɓɓe ngun, kamɓe koɓe ɗurniiɓe gaayi waaju maɓɓe ngun.
Kaa a tori ɓe ngeenaari? [Awa] ko ngeenaari Joomi maaɗa ndin ɓuri moƴƴude, ko Kanko woni Moƴƴo Arsikoowo.
Pellet, an hiɗa noddude faade e Laawol Focciingol.
E pellet, ɓen ɓe gomɗinaali Laakara on ko ɓe seluɓe e Laawol ngol.
Sinndo Men Yurmino ɓe, Men hunci ko heɓi ɓe kon immorde e lorra, ɓe duumotono e nder bewre maɓɓe hiɓe wemmboo.
Gomɗii Men nanngirii ɓe Lepte ɗen, ɓe hoykinanaaki Joomi maɓɓe ɓe yankinaaki.
Haa si Men udditii e dow maɓɓe dammbugal marungal Lepte saɗtuɗe, e jaka, kamɓe e nder ɗum ko ɓe taƴii ɓe.
Ko Kanko woni On fuɗɗanƊo on nanɗe ɗen e giiɗe ɗen e ɓerɗe ɗen, fanɗii ko yettoton.
Ko Kanko woni On TaguƊo on ka leydi ko faade ka Makko mooɓoyteɗon.
Ko Kanko woni On Mo no wurna O wara no woodani Mo luutindirgol jemma on e ñalorma on, enee, kaa on hakkiltah?
Ko woni, ɓe wi'u yeru ko aramɓe ɓen wi'unoo kon.
Ɓe wi'i: "Enee, si men maayii men wonii mbullaari e ƴi'e, hara menen ko men immintinoyteeɓe?"
Gomɗii men fodanooma ɗum menen e baabiraaɓe amen ko adii, ɗum wonaali si wanaa tinndi adinooɓe.
Maaku: "Ko hommbo leydi ndin woodani e ɓen wonuɓe e mayri, si tawii hiɗon anndi?
Aray ɓe wi'a: "Ko Alla woodani" maaku: "Enee, on waajitotaako?"
Maaku: "Ko hommbo woni Jom kammuuli ɗin jeeɗiɗi e Jom Arsi mawki kin?"
Aray ɓe wi'a: "Ko Alla" maaku: "Enee, on hulatah [Alla]?"
Maaku hommbo woni e Junngo Mu'un Laamu kala huunde hara Kanko hiMo walla O walletaake, si tawii on laatike hiɗon anndi?
Aray ɓe wi'a: "Ko Alla woodani" maaku: "Enee, ko honno mbilirteɗon ?"
Ko woni, Men addanii ɓe Goonga kan, pellet kamɓe ko ɓe fenuɓe.
Alla jogitaaki ɓiɗɗo, reweteeɗo laataaki wonndude e Makko, e jaka [si waɗum waɗuno] kala reweteeɗo yaadayno e ko o tagi kon, yoga e maɓɓe townitotono e dow yoga. Senayee wonanii Alla e gaayi kon ko ɓe sifotoo.
Annduɗo ko wirnii kon e ko seedaa kon O Toowii e gaayi ko ɓe sirkata kon.
Maaku: "Jooma am si A hollii lam ko ɓe fodaa kon".
Jooma am, wata A waɗam e yimɓe tooñooɓe ɓen.
Pellet, Menen fii yo Men holle ko Men fodi ɓe kon ko Men Hattanɓe [ɗum].
Duñir nden huunde ɓurnde moƴƴude [huunde] bonunde nden, ko Menen Anndi ko ɓe sifoto kon.
Maaku: "Jooma, mi moolorii Ma immorde e kodooje Seytanuuji ɗin".
Mi moolorii Ma Jooma am nde ɗi tawata lam.
Haa si maayde arii e goɗɗo e maɓɓe nden, o wi'a: "Jooma am ruttee lam".
Belajo'o men, mi gollay ko moƴƴi e nder kon ko mi accunoo, ɗum waɗataa, ngol ko kanngol ko kanko wowli ngol, no hedde ɓaawo maɓɓe heedo haa Ñalnde nde ɓe imminoytee.
Si wuttaama ka alaadu, haray askaaji alah hakkunde maɓɓe nden Ñalnde, ɓe lanndandirtah .
Kala on mo jisti(teddi) manndake (peesirgal)muuɗum, haray ko ɓen ɗon woni maloyteeɓe ɓen.
Kala mo manndake [moƴƴi] muuɗum foygitii, (hoyi)haray ko ɓen ɗon woni hayruɓe pittaali muuɗum, ko ka nder Jahannama woni ko ɓe luttintee.
Yiite ngen no sunna geece maɓɓe ɗen, hara kamɓe e nder magge ko ɓe ñirɓiniiɓe.
Enee, hara Aayeeje Am ɗen laataaki no janngee e taweede mo'on, laatiɗon hiɗon fenna ɗe?
Ɓe wi'i: "Joomi amen, ko malkiso amen ngon foolii men, men laatinoke yimɓe majjuɓe."
Joomi amen, yaltin men e magge, si men ruttike hara pellet, menen ko men tooñuɓe.
O Daala: "Ñiiɓee e nder magge wata on haalanam".
Pellet, laatinoke fedde e jeyaaɓe Am ɓen hiɓe wi'a: "Joomi amen, men gomɗinii haforan men YurmeƊaa men ko An ɓuri Moƴƴude Yurmeteeɓe ɓen".
Jogitiɗon ɓe jalnori(jalkigol), haa ɓe yejjintini on jaŋta Am, laatiɗon hiɗon jala ɓe.
Min Mi yoɓii ɓe hannde sabu ko ɓe muññinoo kon, pellet, kamɓe ko kamɓe woni malaaɓe ɓen.
O Daali: "No foti heewde ko ñiiɓuɗon ka leydi, limoore duuɓi?"
Ɓe wi'i: "Men ñiiɓii ñallal maaɗum yoga e ñallal, lanndo limooɓe ɓen."
O Daali: "On ñiiɓaali si wonaa seeɗa, sinndo onon on laatino hiɗon anndi."
Enee, on sikku wonndema ko Men Tagiri on ko puyndan, hara onon on ruttetaake faade ka Amen?!
Alla Toowii Laamɗo Goonguɗo On, Rewetee- ɗo alah si wanaa Kanko Jooma Arsi Tedduki kin.
Kala nodduɗo wonndude e Alla reweteeɗo goo, daliil alanah mo e ɗum, anndu pellet, hasboo- re makko ko ka Joomi makko, pellet Kanko, O malnatah heeferɓe ɓen.
Maaku: "Jooma am, Yaafo Yurmo ko An Ɓuri Moƴƴude Yurmeteeɓe ɓen."
Simoore, Men jippinii nde Men farlii nde, Men jippini e nder mayre Aayeeje ɓannguɗe belajo'o onon on waajitoto.
Debbo jinoowo on e gorko jeenoowo on foccee gooto kala e maɓɓe paatawol(looci) teemedere, wata yurmeende maɓɓe nanngu on e fii Diina Alla kan, si tawii on laatike hiɗon gomɗini Alla e Ñalaande Laakara nden. Yo seedo foccugol ɓe ngol jamaa immorde e gomɗinɓe ɓen.
Gorko jinoowo on o resataa si wonaa debbo jeenoowo maaɗum sirkoowo, debbo jinoowo on resatah mo si wanaa gorko jinoowo maaɗum sirkoowo, ɗum harminaama e dow gomɗinɓe ɓen.
E ɓen ɓe no tukka rewɓe saŋiiɓe ɓen refti hara ɓe addaali seedeeɓe nayo, haray piyee ɓe paatawol(looci) cappanɗe jeetati. Wata on jaɓan ɓe seedagol poomaa. Ɓen ɗon, ko kamɓe woni Faasiqiiɓe ɓen.
Si wanaa ɓen tuubuɓe ɓaawo ɗum ɓe moƴƴini. Pellet, Alla ko O Surroowo Yurmeteeɗo.
E ɓen ɓe no tukka sonnaaɓe maɓɓe ɓen hara laatanaaki ɓe seedeeɓe si wanaa wonkiiji maɓɓe ɗin, ko yo goɗɗo e maɓɓe seedo seedeeji nayi [o woondira] Alla pellet, kanko ko e goonguɓe ɓen o jeyaa.
Jowaɓun ɗum, wonndema yo kuddi Alla wonu e dow makko si o laatike jeyaaɗo e fenooɓe ɓen.
Ɓe dunyira e [sonnaajo on] lepte ɗen, nde o seedotoo seedeeji nayi [o woondira] Alla, pellet [gorko on] ko e fenooɓe ɓen o jeyaa.
Jowaɓun ɗum, ko nde Alla tikkata e dow makko si [gorko on] laatike ko e goonguɓe ɓen o jeyaa.
Sinndo wanaano Ɓural Alla ngal e dow mooɗon e Yurmeende Makko nden, e wonndema Alla ko O jaɓoowo tuubuubuye Ñeeñuɗo.
Pellet, ɓen adduɓe penaale ɗen ko ɓe jamaa jeyaaɗo e mooɗon, wata on sikku ɗum ko bone mo'on; ko woni ɗum ko moƴƴere mo'on. No woodani kala neɗɗo immorde e maɓɓe ko o faggitii kon e junuubu, on fawtiiɗo mawɗum [junuubu on] immorde e maɓɓe, no woodani mo Lepte mawɗe.
Ko haanunoo tuma nde nanuɗon ɗum, worɓe gomɗinɓe ɓen e rewɓe gomɗinɓe ɓen ɓe yananee ka wonkiiji maɓɓe ko moƴƴi, ɓe wi'a: "Ɗum ko penaale ɓannguɗe nii".
Ko haanunoo ko nde ɓe addata e ɗum seedeeɓe nayo, si ɓe addaali seedeeɓe ɓen; haray ɓen ɗon, ka Alla ko kamɓe woni fenooɓe ɓen.
Sinndo wonaano Ɓural Alla ngal e Yurmeende Makko nden e dow mooɗon ka aduna e ka laakara Lepte mawɗe meemayno on fii kon ko ukkiɗon e muuɗum.
Tuma nde werloraynoɗon ɗum ɗennɗe mooɗon, wowliron kunnduɗe mooɗon kon ko ganndal alanah on e muuɗum sikkon ɗum kadi ko newiiɗum, hara non ɗum ko mawnuɗom ka Alla.
Ko haanunoo tuma nanuɗon nde, wi'on: "Haanaa men nde men wowlata e dum, Senayee woodanii Ma, ɗum ko fenaande mawnde nii".
Alla no waajaade on fii wata on fillo sugu [ndee fenaande] poomaa, si tawii on laatike gomɗinɓe.
Alla no ɓannginannde on Aayeeje ɗen Alla ko O Annduɗo Ñeeñuɗo.
Pellet, ɓen yiɗuɓe yo bone ɗen saako e [hoore] ɓen gomɗinɓe; no woodani ɓe Lepte muusuɗe ka aduna e ka Laakara. Alla no Anndi, onon on anndah.
Sinndo wanaano Ɓural Alla ngal e dow mooɗon e Yurmeende Makko nden e tawde pellet, Alla ko O Newiiɗo Hinndotooao.
Ko onon ɓen gomɗinɓe, wata on jokku ɗate Seytaane ɗen, kala jokkuɗo ɗate Seytaane ɗen, pellet, o yamiray [mo] ko boni kon e ko añaa kon. Sinndo wonaano Ɓural Alla ngal e dow mooɗon e Yurmeende Makko nden; hay e gooto e mooɗon laaɓataano poomaa, kono Alla hiMo laɓɓina on mo O Muuyi. Alla ko O Nanoowo Annduɗo.
Wata joomiraaɓe ɓural ngal e yaajeende nden e mooɗon woondu wonndema ɓe okkortaa ɓadondiraaɓe ɓen e ɓilliiɓe ɓen e feruɓe ɓen ka Laawol Alla, yo ɓe yaafo. Kaa on yiɗaa yo Alla yawtan on? Alla ko O Yawtoowo Yurmeteeɗo.
Pellet, ɓen wonuɓe tukkude [sonnaaɓe] saŋiiɓe welsindiiɓe gomɗinɓe, ɓe huɗaama ka aduna e ka Laakara no woodani ɓe Lepte mawɗe.
Ñalnde seedoytoo e dow maɓɓe ɗenɗe maɓɓe ɗen e juuɗe maɓɓe ɗen e koyɗe maɓɓe ɗen, ko ɓe laatinoo kon hiɓe golla.
Nden Ñalnde Alla huuɓinanay ɓe [njoɓdi] Diina maɓɓe Goongaha kan, ɓe annda pellet, Alla ko Kanko woni Goonga Ɓannguka kan.
Rewɓe soɓuɓe ɓen ko fii worɓe soɓuɓe ɓen. Worɓe soɓuɓe ɓen ko fii rewɓe soɓuɓe ɓen. Rewɓe laaɓuɓe ɓen ko fii worɓe laaɓuɓe ɓen, worɓe laaɓuɓe ɓen ko fii rewɓe laaɓuɓe ɓen. Ɓee ɗoo ko hisnaaɓe e kon ko ɓe wowlata, no woodani ɓe haforaneede e arsike tedduɗo.
Ko onon yo gomɗinɓe, wata on naatu e cuuɗi tanaa cuuɗi mo'on ɗin haa duŋinoɗon salminon e dow yimɓe majji ɓen, ko ɗum ɓuri moƴƴannde on. Bela jo'o onon on waajitoto.
Si on tawaali nder ton goɗɗo, wata on naatu ton haa duŋaneɗon, si on wi'aama: "Yiltee" haray yiltee, ko ɗum ɓuri laaɓannde on. Alla non hiMo Anndi ko golloton kon.
Bakkaatu fawaaki on nde naatoton e cuuɗi ɗi hoɗiraaka hara no e nder majji miranhoy mo'on, Alla non hiMo Anndi ko wonɗon e feññinde e ko wonɗon e suuɗude.
Maakan worɓe gomɗinɓe ɓen yo ɓe heltu ndarɗe maɓɓe ɗen ɓe reena farjuuji maɓɓe ɗin, ko ɗum ɓurata laɓɓinnde ɓe. Pellet, Alla ko O Humpitiiɗo ko ɓe huuwata.
Maakan rewɓe gomɗinɓe ɓen yo ɓe heltu ndarɗe maɓɓe ɗen, ɓe reena farjuuji maɓɓe ɗin, wata ɓe feññin cuɗaari maɓɓe ndin si wanaa ko feeñi kon e mayri. Yo ɓe fawu tiggaaje maɓɓe ɗen ka becce maɓɓe, wata ɓe feññinan cuɗaari maɓɓe ndin si wanaa genndiraaɓe maɓɓe ɓen maaɗum baabiraaɓe maɓɓe maaɗum baabiraaɓe genndiraaɓe maɓɓe maaɗum ɓiɗɓe maɓɓe, maaɗum ɓiɗɓe genndiraaɓe maɓɓe maaɗum musiɗɓe maɓɓe, maaɗum ɓiɗɓe musiɗɓe maɓɓe, maaɗum ɓiɗɓe banndiraaɓe maɓɓe, maaɗum sonnaaɓe maɓɓe, maaɗum ɓen ɓe ɓe jeyiri ñaame maɓɓe maaɗum ɓen worɓe jokkooɓe ɓe haaju mun alaa e rewɓe, maaɗum boobo mo ƴellitaaki e awraaji sonnaaɓe ɓen. Wata ɓe tappindir koyɗe maɓɓe ɗen fii yo Annde ko ɓe suuɗi kon immorde e cuɗaari maɓɓe. Tuubee ruttoɗon ka Alla on fow mo'on, ko onon yo gomɗinɓe bela jo'o on malete.
Resinee ɓe resaali ɓen e mooɗon e moƴƴuɓe ɓen immorde e muccuɓe mooɗon e horɓe mooɗon, si ɓe laatike waasuɓe Alla alɗinay ɓe immorde e Ɓural Makko ngal, Alla ko O Yaajuɗo Annduɗo.
Ɓe heɓaali feere resugol ɓen yo ɓe habbo haa Alla alɗinira ɓe Ɓural Makko ngal. Ɓen wonuɓe ɗaɓɓude soottaade e ɓen ɓe ñaame mooɗon jeyi, soottaadede ɓe si on anndii e maɓɓe moƴƴere, jonnee ɓe immorde e jawdi Alla ndin, ndin ndi O jonni on, wata on waawnu horɓe mooɗon ɓen e fii jeeno, si ɓe faandike saŋaade, wata on ɗaɓɓu jawkal ngurndam aduna, kala waawnuuɗo ɓe pellet, Alla ɓaawo baawnugol ɓe ko O Surroowo Yurmiteeɗo.
Gomɗii Men jippinii e mooɗon Aayeeje ɓannguɗe e misal immorde e ɓeya wulinooɓe ko adii on e waaju wonannde hulooɓe [Alla] ɓen.
Ko Alla woni Ndaygu kammuuli ɗin e leydi ndin, sifa Ndaygu Makko ngun ko wano tuɗɗere hara no e mayre pitilol(lampu), pitilol ngol wona e nder biiniiri, biiniiri ndin hara hindi wa'i wa hoodere jalbunde hinde huɓɓa immorde e leggal barkinaangal nebbantewal ngal wonaa funnaangeyankowal ngal wonaa hirnaangeyankowal nebban maggal ɗan no ɓadoo jalbude, hay si yiite meemaali ɗan, ndaygu e hoore ndaygu, Alla no fewnira ndaygu Makko ngun on mo O Muuyi, Alla no piyana yimɓe ɓen mise, Alla ko O Annduɗo kala huunde.
E nder cuuɗi ɗi Alla duŋii(sakkiti) yo darne Innde Makko jantee e nder majji Subunhinanee Mo nder majji ka bimmbi e ka kiikiiɗe.
Worɓe ɓe njulaaku e ngeyngu maapintaa ɗum gaayi jaŋtagol Alla e ñimnugol Julde nden e tottu- gol Jakka on, hiɓe huli Ñalaande nde waylitoytoo e muuɗum ɓerɗe ɗen e giiɗe ɗen.
Fii yo Alla yoɓoyɓe ko ɓuri moƴƴude ko ɓe gollunoo kon, O ɓeydana ɓe e Ɓural Makko ngal. Alla no arsika on mo O Muuyi ko Aldaa hasboore.
Ɓen yedduɓe, golle maɓɓe ɗen no wa'i wa merere wonunde e boowal, ɗonɗaaɗo on no sikka ko nde ndiyam, haa si o arii e mayre o tawataa hay e huunde, o tawa Alla ka Makko O huuɓinana mo hasboore makko nden, Alla ko O Yaawuɗo Hasboore.
Maaɗum ko wano niɓe e maayo luggungo, no suddi ngo benpeƴƴe no dow maggo benpeƴƴe no dow majje duule, niɓe yoga e majje no e dow yoga, si o yaltinii junngo makko ngon o ɓadotaako yi'ugol ngo. On mo Alla waɗanaali ndaygu hara o alaa ndaygu.
Enee, a yi'aali wonndema Alla no subuhinanaade Mo ɓen wonuɓe ka kammuuli e ka leydi e colli ɗin kadi ko saffiniiɗi? Gooto kala e ɗii gomɗii anndii julde mu'un nden e subuhinaali mu'un ɗin, Alla ko O Annduɗo ko ɓe Huuwata.
Ko Alla heeranii Laamu kammuuli ɗin e leydi ndin, ko faade ka Alla woni waɗtinirde nden.
Enee, a yi'aali wonndema Alla hiMo sogga duulere, refti O hawtindira nde, refti O waɗa nde fawondirnde hiɗa yi'a toɓo ngon no yalta e nder mayre, ngo jippoo immorde ka kammu, immorde e pelle no e nder mayre marmalle hiMo hewtina ɗe on mo O Muuyi, hiMo pottina ɗe on mo O Muuyi? Ndaneeri maƴe mayre no do'a naɓude giiɗe ɗen.
Alla hiMo waylita jemma on e ñalorma on, pellet, na wonii e ɗum tasakuyee wonannde joomiraaɓe giiɗe ɓen.
Ko Alla tagii kala daabe hun immorde e ndiyam, no e majji yaarooji reedu muuɗum, no e majji yaarooji koyɗe muuɗm no e majji kadi yaarooji [koyɗe] nayi. Alla hiMo Taga ko O Muuyi, pellet, Alla ko O hattanɗo kala huunde.
Gomɗii Men jippinii Aayeeje ɓannguɗe, Alla no fewna on mo O muuyii faade e Laawol foccii ngol.
Hiɓe wi'a: "Men gomɗinii Alla e Nulaaɗo on, men ɗoftike, refti huccita fedde goo e maɓɓe, ɓaawo ɗum, ɓen wonaali gomɗinɓe".
Si ɓe noddaama faade ka Alla e Nulaaɗo Makko on fii yo o ñaawu hakkunde maɓɓe, tawa fedde goo e maɓɓe ko ɓe ɗuurniiɓe.
Si tawii ko kamɓe mari goonga kan, ɓe aray ka makko ko ɓe ɗoftiiɓe.
Enee, ko nawnaare woni ka ɓerɗe maɓɓe, kaa ɓe sikkiti, kaa ɓe hulu wata Alla e Nulaaɗo Makko on tooñu ɓe? Ko woni, ɓee ko kamɓe woni tooñooɓe ɓen.
Anndu ko woni konngol gomɗinɓe ɓen si ɓe noddaama faade ka Alla e Nulaaɗo Makko on fii yo o ñaawu hakkunde maɓɓe, ko nde ɓe wi'ata: "Men nanii men ɗoftike." Ɓen ɗon ko kamɓe woni malaaɓe ɓen.
Kala ɗoftiiɗo Alla e Nulaaɗo Makko on o huli Alla o rentii [e Lepte Makko ɗen] haray ɓen ɗon ko kamɓe woni malaaɓe ɓen.
Ɓe woondiri Alla, e hattirde goondooje maɓɓe, si a yamirii ɓe ma ɓe yaltu sanne. Maaku: "wata on woondu, ɗoftaare no anndaa, pellet, Alla ko humpitiiɗo ko golloton"
Maaku: "Ɗoftee Alla ɗoftoɗon Nulaaɗo on". Si ɓe huccitii(runtiima) anndu ko fawii mo ko, ko o roondaa kon, no fawii on ko roonda ɗon kon, si on ɗoftike mo on feeway, fawaaki Nulaaɗo on si wanaa yottinngol ɓanngungol.
Alla Fodii ɓen gomɗinɓe e mooɗon ɓe golli moƴƴi ɗin O lontinay ɓe ka leydi wano O lontinirnoo non ɓen adiiɓe ɓe, ma O weeɓinan ɓe diina maɓɓe ka O welanaa ɓe, ma O wattitan ɓe ɓaawo kulol maɓɓe ngol hoolaare, Yo ɓe rewam wata ɓe sirkanam hay e huunde. Kala yedduɗo ɓaawo ɗum haray ɓen ɗon ko kamɓe woni faasiqiiɓe ɓen.
Ñiiɓee e Julde totton Jakka on ɗoftoɗon kadi Nulaaɗo on, bela jo'o on Yurmete.
Wata a sikku ɓeen yedduɓe ɓe laawoto ka leydi, jaaƴorde maɓɓe nden ko ka Yiite, pellet, bonii wattnde.
Ko onon yo gomɗinɓe, yo sakkintino e mooɗon ɓen ɓe ñaame mooɗon jeyi, e ɓen ɓe yottaaki koyɗol immorde e mooɗon, laabi tati ko adii Julde Peeral nden, e tuma wallinton conci mooɗon ka njolloro e ka ɓaawo Julde geeƴe ko awraaji mooɗon tati non. Bakkaatu fawaaki on fawaaki ɓe ɓaawo majji, jinndooɓe hakkunde mooɗon, yoga e mooɗon e dow yoga. Ko wano nii Alla ɓanngini- rani on Aayeeje ɗen Alla ko O Annduɗo Ñeeñuɗo.
Si sukaaɓe mooɗon yottike kellefuyee, yo ɓe sakkitinono wano duŋinornoo non ɓen adiiɓe ɓe, ko wano nii Alla ɓannginiranta on Aayeeje Makko ɗen, Alla ko O Annduɗo Ñeeñuɗo.
E sonnaaɓe jottiiɓe ɓen, ɓen ɓe jortaaki desal bakkaatu fawaaki ɓe nde ɓe wallinta conci maɓɓe ɗin hara ɓe wonaa feññinɓe cuɗaari, ko nde ɓe nantotoo ɓuri moƴƴannde ɓe, Alla ko O Nanoowo Annduɗo.
Bakkaatu fawaaki bunɗu on, bakkaatu fawaaki laƴuɗo on, bakkaatu fawaaki nawnuɗo on, fawaaki e wonkiiji mooɗon nde ñaamoton ka cuuɗi mooɗon maaɗum ka cuuɗi baabiraaɓe mooɗon, maaɗum ka cuuɗi neeniraaɓe mooɗon, maaɗum ka cuuɗi musiɗɓe mooɗon, maaɗum ka cuuɗi banndiraaɓe mooɗon, maaɗum ka cuuɗi bappiraaɓe mooɗon, maaɗum ka cuuɗi yaayiraaɓe mooɗon, maaɗom ka cuuɗi kaawiraaɓe mooɗon, maaɗum ka cuuɗi neeniraaɓe mooɗon ka dewol, maaɗum ɗin ɗi jogiɗon cottirɗe muuɗum, maaɗum giɗo mooɗon. Bakkaatu fawaaki on nde hawtoton ñaamon maaɗum ñaamon ko on sertuɓe. Si on naatay e cuuɗi salminee e dow wonkiiji mooɗon, hiwraango immorde ka Alla barkinaango laaɓungo, ko wano nii Alla ɓannguniranta on Aayeeje ɗen belajo'o onon on haqqilay.
Anndu gomɗinɓe ɓen ko ɓen gomɗinɓe Alla e Nulaaɗo Makko on, si ɓe laatike hiɓe wonndi e makko e dow fiyaake moftuɗo, ɓe yahatah haa ɓe duŋinoo e makko, pellet, ɓen ɗaɓɓirayɓe ma duŋayee ko ɓen ɗon woni gomɗinɓe Alla e Nulaaɗo Makko on, si ɓe ɗaɓɓirii ma duŋayee fii yoga e fiyaake maɓɓe, duŋano on mo yiɗuɗaa [duŋanaade] e maɓɓe, insinanoɗaa ɓe ka Alla. Pellet, Alla ko O Surroowo Yurmeteeɗo.
Wata on waɗu noddugol Nulaaɗo on hakkunde mooɗon wano noddugol yoga e mooɗon yoga. Gomɗii Alla no Anndi ɓen sortotooɓe e mooɗon e moltagol, ɓen wonuɓe lunndaade yamaruyee makko on, yo ɓe rento fii wata fitina hiɓu ɓe maaɗum Lempte muusuɗe heɓa ɓe.
Ko non woniri, pellet, ko Alla heeranii ko woni kon ka kammuuli e ka leydi gomɗii hiMo Anndi ko wonuɗon e hoore mu'un kon, Ñalnde ɓe ruttetee faade ka Makko O yeetoo ɓe ko ɓe gollunoo kon. Alla ko O Annduɗo kala huunde.
Mawnii On Jippinɗo Serndoore nden e dow jeyaaɗo Makko on fii yo wonan winndire nden jertinoowo.
On Mo woodanii ɗum Laamu kammuuli ɗin e leydi ndin, o jogitaaki ɓiɗɗo laatanaaki Mo kadi kafidaaɗo ka Laamu. O tagii kala huunde O eɓɓindiinde e eɓɓugol.
Ɓe jogitii gaanin Makko reweteeɗi ɗi tagaani huunde kannji ko ɗi tagaaɗi, ɗi maranah ko'e majji lorra wanaa nafa ɗi marah mayde wanaa ngurndan wanaa Immital.
Ɓen yedduɓe wi'i: "Ndee [Alqur'aanaare] wonaali si wonah pene ɗi o fefindii ɗum, walli mo e hoore majje yimɓe goo". Gomɗii ɓe addii tooñe e bagamma.
Ɓe wi'i: "Ko nde tinndi adinooɓe o winnditi ɗi hiɗi fidanee mo bimmbi e kiikiiɗe".
Maaku: "Jippinii nde On Annduɗo ngunndoo on ka kammuuli e ka leydi, pellet, Kanko O Laatike Surroowo Yurmeteeɗo".
Ɓe wi'i: "Ko heɓi oo Nulaaɗo, himo ñaama ñaametee himo yaha kadi ka lokooji(jeereeji)°? Ko haanunoo ko nde jippintee e makko Maalaa'ikaajo o laatoo wonndude e makko jertinoowo".
Maaɗum werlee e makko ngalu, maaɗum laatanoo mo ngesa o ñaama e mabba. Tooñooɓe ɓen wi'i: "On jokkaali si wonaa gorko mbilɗaaɗo."
Ndaarii [yo Nulaaɗo] ko honno ɓe piyiranay maa mise, ɓe majjii ɓe hattantaake [heɓude] laawol.
Mawnii On tawɗo si O Muuyii O waɗane moƴƴere, no e ɗum gese no ila ley majje canɗe ɗen, O waɗane kadi kuɓeeje.
Ko woni, ɓe fennu Darngo ngo, Men heblorani ɓen fennuɓe Darngal ngal Yiite ooyunge.
Si nge yi'ii ɓe immorde e nokkuure woɗɗunde nananee nge tikkere e faraango.
Si ɓe werlaama e nder magge e nokkuure ɓittunde ko ɓe sinndindiraaɓe, ɓe nodda ton halakuyee.
Wata on noddu hannde halakuyee gooto, noddee halakuyeeji buy.
Maaku: "Enee, ko ɗum ɓuri moƴƴude, kaa ko Aljanna luttoowo on, on mo hulooɓe Alla ɓen fodaa? O laatanike ɓe njoɓdi e wattinirde.
No woodani ɓe nder ton ko ɓe welaa, ko ɓe ñiiɓooɓe, ɗum laatike e dow Joomi maaɗa Fodoore lannditeteende.
Ñalnde O mooɓidoyta ɓe e ko ɓe rewaynoo kon gaanin Alla, O Daala: "Enee, ko onon majjini ɓee jeyaaɓe Am, kaa ko kamɓe majji Laawol ngol?"
Ɗi wi'a: "Senayee wonanii Ma, haananah men nde men jogitotoo gaanin Maaɗa immorde e reweteeɓe, kono, A dakmintinii ɓe e baabiraaɓe maɓɓe ɓen haa ɓe yejjiti waaju ngun ɓe laatii yimɓe halkiiɓe."
Gomɗii ɓe fennii on, sabu ko wi'oton kon, ɓe hattantah yiltugol [Lepte ɗen] wanaa wallude, kala tooñuɗo e mooɗon Men meeɗinay mo Lepte mawɗe.
Men Nulaali ado maaɗa immorde e Nulaaɓe si wanaa kamɓe hiɓe nafoo ñaametee hiɓe seenoo kadi ka luumaaji, Men waɗi yoga e mooɗon fitina yoga, fii yo on muñño. Joomi maaɗa laatike ko O Yi'oowo.
Ɓen ɓe jortaaki hawroyde e Amen wi'i: "Ko hannoo jippinee e makko Malaa'ikaaɓe ɓen, maaɗum men yi'a Joomi amen?" Gomɗii ɓee mawnintinike ka wonkiiji maɓɓe, ɓe townitii townitaare mawnunde.
Ñalnde ɓe yi'oyta Malaa'ikaaɓe ɓen weltaare alanaa bomɓe ɓen nden Ñalnde, ɓe wi'a: "Heedo heedaango".
Men ardini faade e ko ɓe gollunoo kon immorde e gollal, Men waɗi ngal punndi caraandi.
Yimɓe Aljanna ɓen nden Ñalnde ɓuri moƴƴude ñiiɓirde ɓuri labeede kadi ñallirde.
E Ñalnde nde kummu ngun seekorta duule ɗen Malaa'ikaaɓe ɓen jippinee jippineede.
Laamu GoongAawu ngun nden Ñalnde ko Hinnorante On ngu woodani, laatoo Ñalnde saɗtunde e dow yedduɓe ɓen.
E Ñalnde tooñuɗo on ŋatoyta junngo makko ngon, o wi'a: "Eeh jalla min, mi jogitino wonndude e Nulaaɗo on Laawol.
Eeh bone am haaniino min, mi jogitanooki kaariijo sehilaajo.
Gomɗii o majjinii lam gaayi Deftere nden ɓaawo nde arii a am, Seytaane laatike ko o jaasinoowo neɗɗanke on.
Nulaaɗo on maaka: "Ko ann yo Jooma pellet, yimɓe am ɓen ɓe jogitike ndee Alqur'aanaare wikkaande(accaande)".
Ko wano nii, Men waɗirani kala Annabaajo gaño immorde e bonɓe ɓen, Joomi maaɗa yonii Fewnoowo e Ballo.
Ɓen yedduɓe wi'i: "Ko hanno Alqur'aanaare nden jippinee e makko e jumla gooto?" Ɗum ko wano nii, fii yo Men tabintinir nde ɓernde maaɗa nden Men rewnindira nde rewnindirgol.
Ɓe addantaa ma misal, si wanaa Men addanii ma Goonga kan e ko ɓuri moƴƴude firo.
Ɓen mooɓoyteeɓe e dow geece muuɗum faade ka Jahannama, ko ɓen ɗon woni ɓuruɓe bonde nokkuure e ɓuruɓe majjude kade laawol.
Gomɗii Men okkii Muusaa Deftere nden, Men waɗi wonndude e makko Musiɗɗo makko on Haaruuna ballo.
Men Daali: "Yahee ka ɓen yimɓe fennuɓe Aayeeje Amen ɗen, Men yirbini ɓe yirbinndee".
E yimɓe Nuuhu tuma nde ɓe fennunoo Nulaaɓe ɓen, Men yooli ɓe Men waɗi ɓe maande fii yimɓe ɓen, Men heblani tooñooɓe ɓen Lepte muusuɗe.
E Aadinkooɓe ɓen e Samuudinkooɓe ɓen e yimɓe ɓunndu ndun e gire ɗuuɗuɗe hakkunde ɗum.
Gooto kala e maɓe Men piyani ɗum mise, gooto kala e maɓɓe men halki ɗum halkugol.
Gomɗii ɓe arii e nden saare toɓaande toɓo bonngo. Kaa ɓe laataaki hiɓe yi'a ɗe? Ko woni, ɓe laatinoke ɓe jortaaki Immotal.
Si ɓe yi'ii ma, ɓe jogitotaako ma si wanaa jalnori. Enee, ko oo Alla Immini Nulaaɗo?
Fii kala hari o ɓadike(ɗesi) majjinnde en gaayi reweteeɗi me'en ɗin si tawiino wanaa ko muññi ɗen kon e dow majji. Aray ɓe anndoyat tuma ɓe yi'ata Lepte ɗen ko hommbo ɓurɗo majjude laawol.
Enee, a tinii on jogitiiɗo reweteeɗo makko on beleeɗe makko ɗen. E hara ko an laatotoo e dow makko fawtiiɗo.
Kaa a sikku wonnde ko ɓuri heewude e maɓɓe hiɓe nana maaɗum hiɓe hakkila? Anndu kamɓe ɓe wonaali si wanaa wano neemoraaɗi, toode, ko kamɓe ɓuri majjude laawol.
Kaa a tinaali faade e Joomi maaɗa honno O fontiri ɗowdi ndin? Sinndo O Muuyuno O waɗayno ndi deeƴundi, refti Men waɗi naange ngen tinndinaynge e mayri.
Refti Men tami ndi ka Amen tamannde newiinde.
Ko Kanko woni On waɗanɗo on jemma on koltu e ɗoyngol ngol fowtere, O waɗi ñalorma on ngal saakorɗo.
Ko Kanko woni On accituɗo keni ɗin ko ɗi weltinooji hakkunde Yurmeende Makko nden, Men jippini immorde ka kammu ndiyam laaɓuɗam.
Fii yo Men wurnitir ɗam leydi maayundi, Men yarnaɗam kadi kon ko Men tagi neemoraaɗi e yimɓe ɗuuɗuɓe.
Gomɗii Men fensitii nde hakkunde maɓɓe fii yo ɓe waajito, salii ɓurɓe ɗuuɗude e yimɓe ɓen si wanaa yeddugol.
Sinndo Men Muuyuno Men Nulayno e kala saare jertinoowo.
Wata a ɗofto yedduɓe ɓen haɓ e maɓɓe hare jihaadi mawnde.
Ko Kanko woni On jillindirɗo maaje ɗen ɗiɗi, ngooɗoo ko welungo ƴem ngooɗoo kadi ko lamɗamwo haaɗungo tak, O waɗi wirngallo hakkunde majje, e heedo heedaango.
Ko Kanko woni on Taguɗo ɓanndunke immorde e ndiyam ɗam, O waɗi mo dammbe e esiraawo, Joomi maaɗa laatike ko O Hattanɗo.
Hiɓe rewa gaanin Alla kon ko nafataa ɓe lorrataa ɓe, yedduɗo on laatike ko o teeɗiiɗo Joomi makko.
Men Nuliraali ma si wanaa ko a weltinoowo e jartinoowo.
Maaku: "Mi naamaaki on e dow ɗum njoɓdi si wanaa on yiɗuɗo jogitaade faade ka Joomi makko Laawol".
Wakkilo e On Wuuruɗo Mo maayataa subuhinoɗaa wonndunde e yettugol Mo, O yonii e ɗum Humpitiiɗo junubaaji jeyaaɓe Makko.
On Taguɗo kammuuli ɗin e leydi ndin e ko woni kon hakkunde majji, e nder balɗe jeego'o refti O fotondiri ka dow Arsi, Hinnorante On lanndo Mo ko O Humpitiiɗo.
Si wi'anaama ɓe: "Sujjanee Hinnorante On" Ɓe wi"a: "Ko hommbo woni Hinnorante On? Enee, hara men sujjanay kon ko yamirɗaa men?" Ɗum ɓeydi ɓe foɗɗitaare.
Mawnii On waɗuɗo ka kammu burjuuji(buurti) o waɗi e nder majji pitilol e leelewal jalbungal.
Ko Kanko woni On waɗuɗo jemma on e ñalorma on lontondirayɗi fii on faandiiɗo annditugol maaɗum o faandii jarnugol.
E jeyaaɓe Hinnorante On, ɓen yahooɓe ka leydi ko no newiri, si majjuɓe ɓen ewnike ɓe, ɓe wi'a: "Kisiyee".
E ɓen waalooɓe sujjannde Joomi maɓɓe e daragol [juula].
E ɓen wi'ooɓe: "Joomi amen woɗɗintinan men Lepte Jahannama ɗen, pellet, Lepte magge ɗen ko duumiiɗe".
Pellet, ɗen bonii ñiiɓirde e darorde.
E ɓen tawɓe si ɓe nafkii ɓe fantintaa ɓe ɓittintaa kadi, [ɓe] woni ñiiɓuɓe hakkunde ɗum.
E ɓen ɓe rewaali wonndude e Alla reweteeɗo goo, ɓe waraali fittaandu ki Alla harmini kin si wanaa sabu goonga, hara ɓe jeenataa. Mo waɗii ɗum o hawray e junuubu.
Sowanoyte mo Lepte ɗen Ñalnde Darngal, o luttinoyee e nder majje ko o hoynaaɗo.
Si wanaa ɓen tuubuɓe ɓe gomɗini ɓe golli golle moƴƴe, haray ɓen ɗon Allalomtinay bonɗi maɓɓe ɗin moƴƴi. Alla wonii ko O Surroowo Yurmeteeɗo.
Kala tuubuɗo o golli ko moƴƴi haray pellet, kanko o ruttoto ka Alla ko o jaɓanaaɗo tuubuubuyee.
E ɓen ɓe seeditotaako penaale ɗen si ɓe rewii ka rayrayti ɗin [wowletee] ɓe feƴƴay ko tedduɓe
E ɓen tawɓe si ɓe waajoraama Aayeeje Joomi maɓɓe ɗen ɓe hippotaako e dow majje ko ɓe faaɗuɓe e wumuɓe.
E ɓen wi'ooɓe: "Joomi amen, okku men immorde e sonnaaɓe amen e geɗalɓe amen ɓuuɓendan gite, waɗaa men wonannde hulooɓe Alla ɓen ñentinteeɓe".
Ɓenɗon ɓe yoɓoyte huɓeere nden sabu ko ɓe muññii kon, ɓe hawroya nder ton e hiwraango e salminaango.
Ko ɓe ñiiɓooɓe nder ton moƴƴii ñiiɓirde e darorde.
Maaku: "Jeyɗo lam On haajaaka e mooɗon sinndo wanaano du'aaji mo'on ɗin, gomɗii on fenniino aray ɗe laatoo duumiiɗe [Lepte laakara].
Taa, Siin, Miim.
Ɗen ko Aayeeje Deftere ɓanngunde nden.
Belajo'o an a tampiniray hoore maaɗa kin fii ɓe laataaki gomɗinɓe.
Si Men Muuyii Men jippinay e maɓɓe immorde ka kammu Aaya daaɗe maɓɓe ɗen ñalla ko ɗe yankinaniiɗe mo.
Arataa e maɓɓe waaju immorde ka Hinnorante On fuɗɗaangu si wanaa ɓe laatike ɗuuriiɓe ngu.
Gomɗii ɓe fennii aroyay e maɓɓe kabaruuji ko ɓe laatinoo koɓe jalkitano.
Enee, ɓe yi'aali faade e leydi ndin, no foti hewde ko Men fuɗini e mayri immorde e kala noone tedduɗo?
Pellet, wonii e ɗum [ko jaŋtaa ɗoo] Aaya, ɓurɓe heewuɓe e maɓɓe laataaki gomɗinɓe.
Pellet, Joomi maaɗa ko Kanko woni Tedduɗo Yurmeteeɗo On.
Jaŋto tuma nde Joomi maaɗa noddunoo Muusaa, ɗum woni aru e yimɓe tooñooɓe ɓen.
Yimɓe Fir'awna, kaa on hulataa
O maaki: "Joom am , min miɗo huli wata ɓe fennam.
Ɓernde am nden ɓittoo hara ɗemngal am ngal wellitaaki, awa Nulu Haaruuna.
No woodani ɓe e dow am bakkaatu miɗo huli fii wata ɓe waram.
O Daali: "Wanaa non, yahee onon ɗiɗo, Menɗen wonndi e mooɗon ko Men heɗiiɓe".
Aree ka Fir'awna wi'on: "Menen dey ko men Nulaaɓe Jooma winndere nden."
Ɗum woni accitu ɓiɗɓe Isra'iila ɓen wonndude e amen.
O wi'i: "Enee, men ne'aano ma ka amen ɗoo hari ko a boobo, ñiiɓuɗaa ka amen ɗoo duuɓi e ngurndam maaɗam?"
Golluɗaa gollal maaɗa ngal gollunoɗaa ngal, an ko e yedduɓe ɓen jeyaɗaa.
O maaki: "Mi waɗii ɗum, ontuma hara min ko mi jeyaaɗo e majjuɓe ɓen".
Mi dogi on, tuma nde mi hulunoo on, Joomi am okkin mi Ganndal O waɗin mi jeyaaɗo e Nulaaɓe ɓen.
Ɗum ko neema mo wajitirtaa mi ɗum, fii a maccinɗinii ɓiɗɓe Israa'iila ɓen.
Fir'awna wi'i: " Ko hommbo jeyi winndere nden?"
O maaki: "Ko Jooma kammuuli ɗin e leydi ndin e ko woni kon hakkunde majji, si on laatike yananaaɓe."
O wi'ani ɓen wonuɓe banŋe makko: "Enee; on heɗataako?"
O maaki: "Joomi mooɗon e Jooma baabiraaɓe ardiiɓe ɓen."
[Fir'awna] wi'i: "Pellet, Nulaaɗo mooɗon on Nulaaɗo faade e mooɗon ko o feetuɗo."
O maaki: "Ko Jooma funnaange e hirnaange e ko woni kon hakkunde majji, si on laatike hakkilooɓe."
[Fir'awna] wi'i: "Mi woondii si jogitike reweteeɗo tanaa am, mi waɗete jeyaaɗo dummbaaɓe ɓen".
O maaki: "Enee, hay si mi addanii ma huunde ɓanngunde?"
[Fir'awna] wi'i: "Awa addu ɗum, si tawii ko e goongu ɓen jeyaaɗaa."
O werliiii tuggordu makko ndun, jaka ko ndu biidaande(ngoolwa) ɓannguba.
O yaltini junngo makko ngon, jaka yoo ko ngo rawnungo wonannde ndaarooɓe ɓen.
[Fir'awna] wi'ani mbatu ngun fee makko: "Pellet, ooɗoo ko mbileejo heewuɗo ganndal".
Himo faandii yaltinirgol on ka leydi mooɗon mbilewu makko ngun. Ko hunɗun yamirɗon?
Ɓe wi'i : "Nennu mo e musiɗɗo makko on, nulaa e ca'e ɗen mooɓooɓe (mbile)".
Ɓe addane kala mbileejo annduɗo.
Mbileeɓe ɓen mooɓaa fii fodoore ñalaande anndaande.
Yimɓe ɓen wi'anaa: "Taw si onon ko on mooɓike(ndenndi)"
Belajo'o menen men jokkay mbileeɓe ɓen, si ɓe laatike ko kamɓe woni fooluɓe ɓen.
Tuma nde mbileeɓe ɓen arunoo; ɓe wi'ani Fir'awna: "Enee, hara no woodani men njoɓdi si tawii ko men woni fooluɓe ɓen?"
O wi'i : "Eyyo, haray ontuma on jeyaama e ɓaɗtinaaɓe ɓen".
Muusaa maakani ɓe: "mbeddee, ko werloton kon".
Ɓe liɓi ɓokkoy maɓɓe koy e cawoy maɓɓe kon, ɓe wi'i: "Sabu teddungal Fir'awna, ko menen woni foolooɓe ɓen".
Muusaa werlii tuggordu makko ndun, tawi kayru hindu moɗa ko ɓe fefindii kon.
Mbileeɓe ɓen suuyi ɓe sujji.
Ɓe wi'i : "Men gomɗinii Jeyɗo Winndere nden,
Jeyɗo Muusaa e Haaruuna".
[Fir'awna] wi'i: "Enee, on gomɗinay mo, ko adii mi duŋanaade on? Pellet, ko kanko woni mawɗo mooɗon anndinɗo on on mbilewu ngun, kono aray anndon, mami taƴu juuɗe mooɗon e koyɗe mooɗon [taƴa] luutindira. Mami fetu on, on fow mooɗon".
Ɓe wi'i: "Tanaa alaa, menen ko faade ka Joomi amen men ruttotoo".
Menen meɗen tamƴinii nde Joomi amen yawtani men goopi amen ɗin,tawde men laatike adiiɓe gomɗinnde ɓen.
Men Wahayini faade e Muusaa: "Ɗum woni roƴidu e jeyaaɓe Am ɓen. Pellet, onon ko on jokkiteteeɓe".
Fir'awna nuli ka ca'e mooɓooɓe.
[O wi'i:] Pellet, ɓee ko ɓe mojobun pamarun.
Pellet, kamɓe hiɓe tikkinnde men.
Enen non en fow ko en rentiiɓe.
Men yaltini ɓe immorde e gese e canɗi.
E ngaluuji e ñiiɓirde teddunde.
Ko wano nii, Men ronini ɗum ɓiɗɓe Israa'iila ɓen.
Ɓe jokkiɓe ka puɗal.
Tuma nde jamaaji ɗin ɗin yi'ndirnoo, yimɓe Muusaa ɓen wi'i: "Enen en hewtoyte".
O maaki: "Ɗum waɗataa, pellet, Joomi am no wonndi e am O fewnay lam".
Men Wahayini e Muusaa, ɗum woni piyir tuggordu maaɗa ndun maayo ngon, ngo seekii seekol kala seekol na foti e tulde mawnde.
Men ɓanni ton heddiiɓe ɓen.
Men danndi Muusaa e wonnduɓe e makko ɓen fow maɓɓe.
Refti Men yooli heddii ɓe ɓen.
Pellet, wonii e ɗum [ko jaŋtaa ɗoo] Aaya, ɓurɓe heewude e maɓɓe laataaki gomɗinɓe.
Pellet, Joomi maaɗa, ko Kanko woni Tedduɗo Yurmeteeɗo.
Janngan ɓe kumpital fii Ibraahiima.
Tuma nde o wi'annoo ben makko e yimɓe makko ɓen; ko honɗum rewoton?
Ɓe wi'i: "Meɗen rewude sanamuuji, men ñallay ufinanaade ɗi".
O maaki: "Yalli hiɗi nanana on, nde noddoton".
Kaa hiɗi nafa on maaɗum ɗi lorra on?
Ɓe wi'i: "Ko woni, men tawii baabiraaɓe amen ɓen konii ɓe golliraynoo".
O maaki: "Enee, on yi'ii kon ko wonuɗon e rewude?"
Onon e baabiraaɓe mooɗon adinooɓe ɓen.
Pellet, kamɓe ko ɓe ayɓe am, si wanaa Jooma winndire nden.
On Taguɗo lam, ko Kanko fewnata lam.
On ko Kanko ñamminta lam O yarnan-mi.
Si mi nawnii, ko Kanko sellinta lam.
E On warayɗo lam refti O wurnitan mi.
On Mo mi tamƴinii kadi nde O yaafatoomi goopi am ɗin Ñalnde [njoɓdi] Diina kan.
Joomam, okkam Ganndal wattidaa mi e moƴƴuɓe ɓen.
Waɗanaa lam ɗemngal goongungal ka sakkitiiɓe ɓen.
Waɗaa mi jeyaaɗo e ronooɓe Aljanna Neemaaji ɗin.
Yawtanaa baaba am, pellet, kanko o laatinoke jeyaaɗo e majjuɓe ɓen.
Wata A hersinoyam Ñalnde ɓe Immital.
Ñalnde nde jawdi e ɓiɗɓe nafataa.
Si wanaa on arduɗo ka Alla e ɓernde hisunde.
Aljanna on ɓatinanee hulooɓe Alla ɓen.
Jahiim ngen feññinanee bewɓe ɓen.
Ɓe wi'nee: "Honto woni ko laatinoɗon kon hiɗon rewa".
Gaanin Alla? Taw si ɗi wallay on maaɗum ɗi wallay hoore majji?
Ɓe hippee e nder magge kanɓe e bewɓe ɓen.
E konnuuji ibliisa ɗin ɗi fow majji.
Ɓe wi'i tawi kamɓe hiɓe wennjondira nder ton:
"Men woondirii Alla, men woniino e nder majjere ɓanngunde.
Tuma nde men fonnunoo on e Jooma winndere nden"
Majjinaali men si wonaa bonɓe ɓen.
Alanaa men tefooɓe.
Wanaa kadi giɗo ñallamɓereejo(tigi tigi).
Sinndo no woodannoo men rutteede, men laatoo jeyaaɓe e gomɗinɓe ɓen.
Pellet, wonii e ɗum [ko jaŋtaa ɗoo] Aaya, ɓurɓe heewuɓe e maɓɓe laataaki gomɗinɓe.
Pellet, Joomi maaɗa, ko Kanko woni Tedduɗo Yurmeteeɗo.
Yimɓe Nuuhu ɓen fenni Nulaaɓe ɓen.
Tuma nde Nuuhu musiɗɗo maɓɓe on wi'annoo ɓe: "Enee, on hulataa [Alla]?"
Min dey, ko mi Nulaaɗo e mooɗon hoolaaɗo.
Hulee Alla ɗoftoɗon mi.
Mi toraaki on e dow ɗum njoɓdi, njoɓdi am ndin fawaaki si wanaa Jooma winndere nden.
Hulee Alla ɗoftoɗon mi.
Ɓe wi'i: "Enee, hara men gomɗinte, jaasuɓe ɓen no jokkumaa?"
O maaki: "Ko honɗum woni ganndal am e ko ɓe wonunoo e gollude?".
Hasboore maɓɓe nden fawaaki si wanaa e Joomi am, sinndo hiɗon so'aynoo.
Min mi wonaali raɗotooɗo gomɗinɓe ɓen.
Min mi wonaali si wanaa jertinoowo ɓannguɗo.
Ɓe wi'i: "Men woondii si a accaali an Nuuhu, ma a laato sanne jeyaaɗo e rajmeteeɓe ɓen".
O maaki: "Joom am, pellet, yimɓe am ɓen ɓe fenni lam".
Ñaawu hakkunde am e maɓɓe ñaawoore, danndaa mi e ɓen wonnduɓe e am jeyaaɓe e gomɗinɓe ɓen.
Men danndi mo e ɓen wonnduɓe e makko ka nder laana ƴoltiika(loowaaka).
Refti Men yooli ɓaawo [maɓɓe] heddiiɓe ɓen.
Pellet, wonii e ɗum [ko jaŋtaa ɗoo] Aaya, ɓurɓe heewude e maɓɓe laataaki gomɗinɓe.
Pellet, Joomi maaɗa, ko Kanko woni Tedduɗo Yurmeteeɗo.
Aadinkooɓe ɓen fenniino Nulaaɓe ɓen.
Tuma nde Huudu musiɗɗo maɓɓe on wi'annoo ɓe: "Enee, on hulataa [Alla]?"
Min dey, ko mi Nulaaɗo e mooɗon hoolaaɗo.
Hulee Alla ɗoftoɗon mi.
Mi toraaki on e dow ɗum njoɓdi, njoɓdi am ndin fawaaki si wanaa Jooma winndere nden.
Enee, on mahay maande e kala tulde hiɗon fija?
Jogitoɗon kuɓeeje a wi'ayma onon ko on luttinteeɓe [ka aduna].
Si on jaggitii, janggiton ko ndunndarankooɓe.
Hulee Alla ɗoftoɗon mi.
Hulee On ɓeydirɗo on ko annduɗon.
O ɓeydiri on neemoraaɗi e ɓiɗɓe worɓe.
E gese e canɗi.
[O maaki] min dey, miɗo hulani on Lepte Ñalaande mawnde.
Ɓe wi'i: "No fotana men ter, si a waajike maaɗum si a laataaki jeyaaɗo e waajotooɓe ɓen".
Pellet, ɗum wonaali si wanaa jikku adinooɓe ɓen.
Menen men wonaali leptoyteeɓe.
Ɓe fenni mo, Men halki ɓe. Pellet, wonii e ɗum [ko jaŋtaa ɗoo] Aaya, ɓurɓe heewude e maɓɓe laataaki gomɗinɓe.
Pellet, Joomi maaɗa, ko Kanko woni Tedduɗo Yurmeteeɗo.
Samuudinkooɓe ɓen fenniino Nulaaɓe ɓen.
Tuma nde Saalihu musiɗɗo maɓɓe on wi'annoo ɓe: "Enee, on hulataa [Alla]?"
Min dey, ko mi Nulaaɗo e mooɗon hoolaaɗo.
Hulee Alla ɗoftoɗon mi.
Mi toraaki on e dow ɗum njoɓdi, njoɓdi am ndin fawaaki si wanaa Jooma winndere nden.
Enee, hara on accete e koo ko woni ɗoo ko on hooliiɓe?!
E nder gese e canɗi.
E remuruuji e tamarooje hara dukke majje ko ɓennduɗum.
Hiɗon lesa pelle ɗen [waɗon] cuuɗi ko on haawitiiɓe.
Hulee Alla ɗoftoɗon mi.
Wata on ɗofto yamaruyee fantinooɓe ɓen.
Ɓen bonnooɓe ka leydi hara ɓe moƴƴintaa.
Ɓe wi'i: "Pellet, an ko a jeyaaɗo mbilaaɓe ɓen".
An a wonaali si wanaa ɓanndunke yeru amen, awa addu Aaya, si tawii a laatike jeyaaɗo e goonguɓe ɓen.
O maaki: "Mbaaɗoo ko naaqawa, no woodani mba yaramnde, no woodani on onon kadi yaramnde ñalaande anndaande".
Wata on memir mba ko boni, sakko nannga on Lepte Ñalnde Mawnde.
Ɓe mborii mba, ɓe wonti nimsuɓe.
Lepte ɗen nanngi ɓe. Pellet, wonii e ɗum [ko jaŋtaa ɗoo] Aaya, ɓurɓe heewude e maɓɓe laataaki gomɗinɓe.
Pellet, Joomi maaɗa, ko Kanko woni Tedduɗo Yurmeteeɗo.
Yimɓe Luutu ɓen fenni Nulaaɓe ɓen.
Tuma nde Luutu musiɗɗo maɓɓe on wi'annoo ɓe: "Enee, on hulataa [Alla]?"
Min dey, ko mi Nulaaɗo e mooɗon hoolaaɗo.
Hulee Alla ɗoftoɗon mi.
Mi toraaki on e dow ɗum njoɓdi, njoɓdi am ndin fawaaki si wanaa Jooma winndere nden.
Enee, on aray worɓe ɓen immorde e winndere nden?!
Ɗalon ko Joomi mooɗon tagani on kon immorde e sonnaaɓe mooɗon? Ko woni, onon ko on yimɓe jaggituɓe.
Ɓe wi'i: "Men woondii si a accaali an Luutu, ma a laato sanne jeyaaɗo e yaltiteeɓe ɓen".
O maaki: "Min dey, miɗo jeyaa e añuɓe ɓen golle mooɗon ɗen".
Jooma, danndam min e ɓeynguure am nden kon ko ɓe gollata.
Men danndi mo e ɓeynguure makko nden, ɓe fow maɓɓe.
Si wonaa jiidiraare(nayeejo debbo) nden ka halkaaɓe ɓen.
Refti Men oƴƴi heddii ɓe ɓen.
Men toɓini e dow maɓɓe toɓo, bonii toɓo jertinaaɓe ɓen.
Pellet, wonii e ɗum [ko jaŋtaa ɗoo] Aaya, ɓurɓe heewuɓe e maɓɓe laataaki gomɗinɓe.
Pellet, Joomi maaɗa, ko Kanko woni Tedduɗo Yurmeteeɗo.
Yimɓe fitaare(sutu) nden fenniino Nulaaɓe ɓen.
Tuma nde Su'aybu wi'annoo ɓe: "Enee, on hulataa [Alla]?"
Min dey, ko mi Nulaaɗo e mooɗon hoolaaɗo.
Hulee Alla ɗoftoɗon mi.
Mi toraaki on e dow ɗum njoɓdi, njoɓdi am ndin fawaaki si wanaa Jooma winndere nden.
Humnee ɓetu ngun, wata on laato jeyaaɓe e uytooɓe ɓen.
Manndikiree(peesre) manndikirɗe feewuɗe ɗen.
Wata on ustan yimɓe ɓen piiji maɓɓe ɗin, wata on lancito ka leydi hara ko on bonnooɓe.
Hulee On Taguɗo on, o tagu adinoongu ngun.
Ɓe wi'i: "Pellet, an ko a jeyaaɗo mbilɗaaɓe ɓen.
An a wonaali si wanaa ɓanndunke yeru amen, tawde meɗen jikkumaa ko a jeyaaɗo e fenuɓe ɓen.
Awa fukku e dow amen kunte kammu ngun, si tawii a laatike jeyaaɗo e goonguɓe ɓen.
O maaki: "Ko Joomi am woni Annduɗo ko golloton kon".
Ɓe fenni mo, nanngi ɓe Lepte ñalaande ɗowdiinde nden. Pellet, ɗen laatino Lepte ñalaande mawnde.
Pellet, wonii e ɗum [ko jaŋtaa ɗoo] Aaya, ɓurɓe heewuɓe e maɓɓe laataaki gomɗinɓe.
Pellet, Joomi maaɗa, ko Kanko woni Tedduɗo Yurmeteeɗo.
E pellet, kayre ko nde jippinaande Jooma winndere nden.
Jippinii nde Ruuhu hoolaaɗo on.
Ka ɓernde maaɗa fii yo a laato jeyaaɗo e jertinooɓe ɓen.
E ɗemngal Aarabu ɓanngungal.
Pellet, kayre hinde ka ɗeri aranɓe ɓen.
Enee, hara laatanaaki ɓe Maande, nde tawata anndiino nde ɓiɗɓe Israa'iila annduɓe ɓen?
Sinndo Men jippinno nde e dow yoga e ajamiyankooɓe ɓen.
o janngi nde e dow maɓɓe, ɓe laatotaako gomɗinɓe nde.
Ko wano nii Men naadiri ɗum e ɓerɗe bonɓe ɓen.
Ɓe gomɗintaa nde, haa ɓe yi'a Lepte muusuɗe ɗen.
Ɗe ara e maɓɓe e juhayee, hara ɓe so'aa.
Sakko ɓe wi'a: "Taw si ko men nennanteeɓe?"
Enee, ko Lepte Amen ɗen ɓe heñorta?
A tinii si Men dakmitii ɓe duuɓi.
Refti ari e maɓɓe kon ko ɓe laatinoo hiɓe fodee.
Nafaali ɓe ko ɓe laatinoo kon hiɓe dakmitoo.
Men halkaali saare woo, si wanaa hara no woodani nde jertinooɓe.
[Ɗum] ko waaju, Men laataaki tooñooɓe.
Wanaa seytanuuji ɗin jippini nde.
[Ɗum] haananaaɗi, ɗi hattantaake kadi.
Pellet, kannji ko ɗi follateeɗi gaayi heɗagol ngol.
Wata a noddu reweteeɗo goo wonndude e Alla, sakko laatoɗaa jeyaaɗo e Lepteteeɓe ɓen.
Jertin gorol maaɗa ɓurɓe ɓadaade ɓen.
Lesɗinan balbe maaɗen, wonannde ɓen jokkuɓe ma immorde e gomɗinɓe ɓen.
Si ɓe yeddii ma, haray maaku: "Min dey, ko mi danndiiɗo kon ko golloton".
Hoolor On Tedduɗo Yurmeteeɗo.
On Sutiiɗo ma fewndo darotoɗaa.
E waylitogol maaɗa e hakkunde sujjooɓe ɓen.
Pellet, ko Kanko woni Nanoowo Annduɗo On.
Taw si mi humpitay on ko e hommbo Seytanuuji ɗin jippotoo?
Hiɗi jippoo e dow kala fefindotooɗo bakkodinɗo.
Hiɗi werloo nanɗe ɗen, ko ɓurɓe heewude e majji ko fenooji.
Yimooɓe ɓen ko jokkata ɓe, ko bewɓe ɓen.
Enee, a tinaali wonndema kamɓe hiɓe yinoo e kala aynde?
E tawde kamɓe hiɓe wowla ko ɓe huuwataa.
Si wanaa ɓen gomɗinɓe ɓe golli golle moƴƴe ɓe jaŋtii Alla ko ɗuuɗi ɓe yoɓtii ɓaawo ɓe tooñaama. Aray ka ɓen tooñuɓe annday ko honde e waylitorde ɓe waylitotoo.
Taa Siin, ɗen ko Aayeeje Alqur'aanaare nden e Deftere ɓanngunde.
Ko nde Peewal e welo-welo wonannde gomɗinɓe ɓen.
Ɓen ɓe no ñiiɓa e Julde nden ɓe totta Jakka on, hara kamɓe hiɓe yananaa fii Laakara on.
Pellet, ɓen ɓe gomɗinaali Laakara on, Men cuɗanii ɓe golle maɓɓe ɗen, kamɓe hiɓe yinoo.
Ko ɓen woni ɓen, ɓe woodani ɗum Lepte bonɗe ɗen, kamɓe ka Laakara ko kamɓe woni hayruɓe ɓen.
E pellet, an hiɗa lonnginee Alqur'aanaare nden immorde ka Ñeeño Annduɗo.
Tuma nde Muusaa maakannoo ɓeynguure makko nden: "Min dey, mi haynike yiite, aray mi addana on ka nge woni ɗon kumpital maaɗum mi addana on docotal huɓɓungal, bela jo'o onon on iwloto.
Tuma nde o arunoo e magge, o noddaa: Ɗum woni barkinaama on wonɗo ka yiite e ɓen wonuɓe banŋe magge, e Senayee wonanii Alla Jooma winndere nden.
Ko an yo Muusaa, ko woni, ko Min woni Alla Tedduɗo Ñeeñuɗo On.
Liɓu tuggordu maaɗa ndun, Tuma nde o yi'unoo ndu hindu dilla, a wi'ayma kayru ko ndu mboddi, o hucciti ko o doguɗo o yiltitaake. Ko an yo Muusaa: "Wata a hulu, Min dey Nulaaɓe ɓen hulataa ka Am".
Si wanaa on tooñuɗo, refti o lontini ko moƴƴi ɓaawo bone ɗen. Pellet, Min ko Mi Surroowo Yurmeteeɗo.
Naadu junngo maaɗa ngon ka jiiba maaɗa, ngo yaltay ko ngo ranewo ko aldaa e bone, [ɗum no jeyaa] e nder Aayeeje jeenay nulaaɗe e Fir'awna e yimɓe makko ɓen, pellet, kamɓe ɓe laatike yimɓe faasiqiiɓe.
Tuma nde arunoo e maɓɓe Aayeeje Amen ɗen ko yi'eteeɗe, ɓe wi'i: "Ɗu'um, ko mbilewu ɓanngungu".
Ɓe yeddi [Aayeeje ɗen], tawi wonkiiji maɓɓe ɗin no yananaa fii majje, tooñe e mawnintinaare. Ndaaru ko honno laatornoo battane fennuɓe ɓen.
Gomɗii Men okkii Daawuuda e Sulaymaana Ganndal ɓe maaki: "Yettoore nden woodanii Alla On ɓurnuɗo men e dow ɗuuɗuɓe immorde e jeyaaɓe Makko gomɗinɓe ɓen".
Sulaymaana roni Daawuuda, O maaki: "Ko onon yo yimɓe, men anndinaama haala colli ɗin, men okkaama immorde e kala huunde, Pellet, ɗumɗoo ko ɗum woni ɓural ɓanngungal".
Sulaymaana mooɓanaa koneeli makko ɗin immorde ka jinnaaji e ka yimɓe e ka colli, kamɓe ko ɓe yuɓɓinaaɓe.
Haa nde ɓe arunoo e aynde korndolli ɗin, korndolil wi'i: "Ko onon yo korndolli, naatee ka koɗanɗi mooɗon, fii wata Sulaymaana e koneeli mu'un ɗin muncu on, hara kamɓe ɓe so'aa".
[Sulaymaana] moosi ko o jaluɗo immorde e konngol maggi ngol, o maaki: "Jooma, lonnginam no mi yettira neema maaɗa mo neeminɗaa e dow am on, e jibibinɓe lam ɓen, e nde mi gollata ko moƴƴi weltoraa ɗum, naadaami ka Yurmeende Maaɗa wonndude e jeyaaɓe Maaɗa moƴƴuɓe ɓen".
O ƴewtii colli ɗin, o maaki: "Ko heɓi lam, mi yi'aali Hud-huda. Kaa ndu laati jeyaandu e wirniiɗi ɗin?"
Maa mi lepta ndu sanne lepte saɗtuɗe maaɗum maa mi hirsandu sanne, maaɗum ndu addana lam hujja ɓannguɗo.
Ndu ñiiɓe ko woɗɗaa, ndu wi'i: "Mi huɓindike ko a huɓindaaki ɗum, mi addanii ma immorde to Saba'i kumpital yananaangal".
Min dey, mi tawii sonnaajo no laamii ɓe himo okkaa immorde e kala huunde, no woodami mo kadi jullere [laamu] mawnde.
Mi tawii mo kanko e yimɓe makko ɓen hiɓe sujjana naange ngen gaanin Alla; Seytaane no cuɗaniɓe golle maɓɓe ɗen o faddii ɓe gaayi Laawol ngol, kamɓe ɓe feewataa.
Ko haɗata ɓe sujjana Alla On yaltinoowo ko suuɗii kon ka kammuuli e ka leydi hiMo Anndi ko suuɗoton e ko feñinton.
Alla, Reweteeɗo alaa si wanaa Kanko Jooma Arsi Tedduki kin.
O maaki: "Aray men ndaara si a goongu, maaɗum si laati jeyaaɗo e fenuɓe ɓen".
Yahidu e nduu talkuru am werloɗaa ndu ka maɓɓe, refti huccaa ɓe ndaaraa ko honɗum ɓe ruttata.
[Sonnaajo on] wi'i: "Ko onon yo mbatu, min dey werlaama ka am talkuru teddundu".
Pellet, nduu ko immorde e Sulaymaana, pellet, ko woni e mayru ko: "Innde Alla Huuɓuɗo Yurmeende Heeriiɗo Yurmeende On".
Wata on townitano lam, aree e am ko jebbiliiɓe.
O wi'i: "Ko onon yo mbatu, waɗtee lam e feere e ɗee fiyaake am, mi laataaki taƴoowo fiyaake haa tawdeɗon e am".
Ɓe wi'i: "Enen ko en jooma doole e jooma hare saɗtuɗe, fiyaake ɗen ko ka maaɗa woni, ndaaru ko honɗum yamirtaa".
[Debbo on] wi'i: "Pellet, lamɓe ɓen si ɓe naatii e saare ɓe bonnay nde, ɓe waɗa tedduɓe mayre ɓen hoyɓe, ko wanonii ɓe gollirta.
Awa min, mi nulay e maɓɓe neldaari, mi ndaara ko honɗum nulaaɓe ɓen ruttodata.
Tuma nde ɓe arunoo ka Sulaymaana, o maaki: "Enee, on ɓeydiray lam jawdi, kon ko Alla okkin mi, no ɓuri moƴƴude diini kon ko O okki on, ko woni, onon hiɗon farnora neldaari mooɗon ndin".
Rutto ka maɓɓe, mamen addana ɓe koneeli ɗi ɓe maraa feere muuɗum, mamen yaltin ɓe ton ko ɓe jaasuɓe hara kamɓe ko hoyɓe.
O maaki: "Ko onon yo mbatu, ko hommbo e mooɗon addanta lam jullere laamu makko nden, ko adii ɓe arude ka am ko ɓe jebbiliiɓe?"
Ngaari jinna ndin wi'i: "Min, mi addante nde ko adii a immaade e darnde maaɗa nden, e pellet, min e dow ɗum ko mi dolnuɗo hoolaaɗo".
On mo woni ka muuɗum ganndal immorde ka Deftere wi'i: "Min mi anndante nde ko adii a nde ndarɗe maaɗa ɗen ruttotoo e maaɗa". Tuma nde o yi'unoo nde ko nde ñiiɓunde ka makko, o maaki: "Ɗum ɗoo, ko immorde e Ɓural Joomi am, fii yo O ndarndo lam si mi jarnay [Mo] maaɗum si mi yedday [Mo], kala jarnuɗo anndu ko o jarni kon wonanay wonkii makko kin, kala yedduɗo kadi pellet, Joomi am ko O Galo Tedduɗo".
O maaki: "Faytinanee mo jullere laamu makko nden, ndaaren si on annditay, kaa o laatoto jeyaaɗo e ɓen ɓe annditataa".
Tuma nde o arunoo, [o] wi'aa: "Enee, ko nii jullere maaɗa nden wa'i?" O wi'i: "Awi'ayma ko kayre tigi nii". Men okkaama ganndal ko adii mo, men laatii jebbiliiɓe.
Faddii mo, ɗum ko o laatinoo himo rewa gaanin Alla, pellet, kanko o laatinoke jeyaaɗo e yimɓe yedduɓe.
Wi'anaa mo: "Naatu ka huɓeere". Tuma nde o yi'unoo nde o sikki ko nde duneere(tewru), o ñori dense (korle)makko ɗen. [Sulaymaana] maaki: "Pellet, ndee ko huɓeere newɗiniraande ndaarorɗe". [Debbo on] wi'i: "Jooma, min dey mi tooñii wonkii am, mi jebbilanike Alla Jooma winndire nden, wonndude e Sulaymaana".
Gomɗii Men Nulii faade e Samuudinkooɓe ɓen musiɗɗo maɓɓe on Saalihu, ɗum woni rewee Alla. Tawi kamɓe ko ɓe feddeeji ɗiɗi hiɓe wennjondira.
O maaki: "Ko onon yo yimɓe am, ko fii honɗun heñornton bone ɗen ko adii moƴƴere nden?" "Ko haɗi insinanino Alla bela jo'o onon on yurminoyte".
Ɓe wi'i: "Men kiitinorii ma e ɓen wonnduɓe e maaɗa". O maaki: "kiite mooɗon on ko ka Alla woni, ko woni, onon ko on yimɓe fitneteeɓe"
Laatinoke ka saare ton worɓe njeenayo hiɓe bonna ka leydi ɓe moƴƴintaa.
Ɓe wi'i: Ɓe woondirii Alla, ma men waalanan mo ka suudu kanko e ɓeynguure makko nden refti ma men wi'an jeyɓe mo ɓen; men tawaaka warugol yimɓe makko ɓen, e pellet, menen ko men goonguɓe".
Ɓe hodi hodoore Menen kadi Men fewji fewjoore, tawi kamɓe ɓe so'ataa.
Ndaaru, ko honno laatorno battane hodo maɓɓe ngon, Menen Men yirbinno ɓe kamɓe e yimɓe maɓɓe ɓen ɓe fow maɓɓe.
Ɗin cuuɗi maɓɓe ko yeewuɗi sabu ko ɓe tooñunoo kon. Pellet, wonii e ɗum Maande wonannde yimɓe haqqilooɓe ɓen.
Men danndi ɓen gomɗimɓe, ɓe woni hulooɓe [Alla].
E Luutu, tuma nde o wi'anno yimɓe makko ɓen: 'Enee, on aray pankare ɗen hara hiɗon sutii?"
Eyoo, onon on aray e worɓe ɓen ka tuuyo accon rewɓe ɓen?! Si ko woni, onon ko on yimɓe majjaaɓe.
Jaabawol yimɓe makko ɓen wonaano si wanaa ko ɓe wi'i : "Yaltinee yimɓe Luutu ɓen ka hoɗo (wura) mooɗon ; kamɓe ko ɓe yimɓe laɓɓintintooɓe".
Men daɗndi mo kanko e yimɓe makko ɓen, si wanaa debbo makko on; [on ɗon] Men hoddiranii mo ko o jeyaaɗo e halketaaɓe ɓen.
Men toɓini e dow maɓɓe toɓo, bonii toɓo jertinaaɓe ɓen.
Maaku: Yettoore nden ko Alla woodani, kisiyee wonii e jeyaaɓe Makko ɓen ɓe O suɓii. Enee, ko Alla ɓuri moƴƴude, kaa ko ɗin ɗiɓe sirkanta?
Kaa ko hommbo tagi kammuuli ɗin e leydi ndin O jippinani on immorde ka kammu ndiyam? Men fuɗiniri ɗam gese joomiraaje ŋari. Wonantaa on nde fuɗinon leɗɗe majje. Enee, hara reweteeɗo no woodi wonndude e Alla? Ko woni, kamɓe ko ɓe yimɓe ooñotooɓe.
Kaa ko hommbo waɗi leydi ndin ñiiɓundi, O waɗi hakkunde mayri calluɗi O waɗani ndi pelle O waɗi hakkunde maaje ɗen ɗiɗi heedo? Enee, hara na woodi reweteeɗo [goo] wonndude e Alla? ko woni, ɓurɓe ɗuuɗude ɓen e maɓɓe ɓe anndaa.
Kaa ko hommbo jaabato ɓittiiɗo on si o noddi Mo o hunca bone ɗen O waɗa on lontiiɓe ka leydi? Na woodi Koreweteeɗo goo wonndude e Alla? Fanɗii ko waajitoɗon.
Kaa ko hommbo fewnata on ka niɓe njoorndi e ka maayo, e ko hommbo accitata keni ɗin wewlinirayɗi fii Yurmeende Makko nden? Enee, ko reweteeɗo goo wonndude e Alla? Alla Toowii gaayi ko ɓe sirkata kon.
Kaa ko hommbo woni fuɗɗuɗo tagu ngun refti O rutta ngu, e ko hommbo arsikata on immorde ka kammu e ka leydi? Enee, ko reweteeɗo goo wonndude e Alla? Maaku: "Addee daliili mooɗon on si tawii ko on goonguɓe".
Maaku: "Anndaa ko wirnii kon ɓen wonuɓe ka kammuuli e ka leydi si wanaa Alla. Ɓe so'ataa kadi ko honnde tuma ɓe immintinoytee".
Ko woni, ganndal maɓɓe ngal hattii fii Laakara on, ko woni, kamɓe hiɓe e sikke fii [Laakara], ko woni, kamɓe ko ɓe wumuɓe fii ɗum.
Ɓen yedduɓe wi'i: " Enee, hay si men laatike mbullaari e baabiraaɓe amen ɓen kadi, e hara menen ko men yaltinoyteeɓe?"
Gomɗii men fodanooma ɗum menen e baabiraaɓe amen ko adii, ɗum wonaali si wanaa tinndi adinooɓe.
Maaku : "Yehee ka leydi ndaaron ko honno battane bonɓe ɓen laatornoo".
Wata a suno fii maɓɓe, wata a laato e ɓitteende immorde e ko ɓe fewjata kon.
Hiɓe wi'a: "Ko honnde tuma woni ndee Fodoore, si on laatike goonguɓe?"
Maaku: "No tijjaa nde tawata ɓadanike on yoga e kon ko ɗaɓɓuɗon yaccinaneede".
Pellet, Joomi maaɗa ko O Jom Ɓural e dow yimɓe ɓen, kono ɓurɓe ɗuuɗude ɓen e maɓɓe ɓe jarnataa [Alla].
Pellet, Joomi maaɗa hiMo Anndi ko ɓerɗe maɓɓe ɗen soomi e ko ɗe feññinta kon.
Alaa e wirniikun ka kammu e ka leydi si wanaa [fii makkun] no e nder Deftere ɓanngunde.
Pellet ndee Alqur'aanaare, hinde filloo e dow ɓiɗɓe Israa'iila ɓen fii huunde nde ɓe ɓuri luutondirde nden e fii muuɗum.
Pellet, kayre ko nde peewal e Yurmeende wonannde gomɗinɓe ɓen.
Pellet, Joomi maaɗa O ñaawiray hakkunde maɓɓe Ñaawoore Makko ngal, ko Kanko woni Tedduɗo Annduɗo.
Wakkilo e Alla, pellet, an hiɗa e hoore Goonga ɓannguka kan.
Pellet, an a nanintaa mayɓe ɓen, a nanintaa faaɗuɓe ɓen noddaandu ndun si ɓe ɗuurnike ɓe huccitii.
An a wonaali fewnoowo bumɓe ɓen e gaayi majjere maɓɓe nden. A nanintaa si wanaa ɓen gomɗinɓe Aayeeje Amen ɗen hara kamɓe ko ɓe jebbiliiɓe.
Si konngol ngol yanii e dow maɓɓe, Men yaltinana ɓe daabewa immorde ka leydi himba haalana ɓe wonnde yimɓe ɓen laatike ɓe yananaaka Aayeeje Amen ɗen.
E ñalnde Men mooɓoyta immorde e kala mofte dental jeyaaɓe e ɓen fennooɓe Aayeeje Amen ɗen hara kamɓe hiɓe soggee.
Haa si ɓe arii, O Daala: "Eyoo, on fenniino Aayeeje Am ɗen, hara on huɓindoraali ɗi ganndal. Kaa ko honɗum wonɗon e gollude?"
Konngol [Lepte] ngol yani e maɓɓe sabu ko ɓe tooñi kon, kamɓe ɓe wowlataa.
Enee, hara ɓe yi'aali, Menen Men waɗii jemma on fii yo ɓe deeƴu e maako, e ñalorma on yi'irɗo? Pellet, wonii e ɗum Aayeeje wonannde yimɓe gomɗinooɓe ɓen.
E Ñalnde wuttoytee ka alaadu, ɗenƴoo ɓen wonuɓe ka kammuuli e ɓen wonuɓe ka leydi, si wanaa ɓen ɓe Alla muuyi, gooto kala e maɓɓe aray e Makko hara ko ɓe hoykiniiɓe.
Hiɗa tina pelle ɗen, sikka ko ɗe fenndiiɗe, hara le kannje hiɗe wuloo wulagol duule ɗen, ɗum ko kuugal Alla, On ŋarɗinɗo kala huunde, pellet, Kanko ko O Humpitiiɗo ko golloton kon.
Mo ardii e moƴƴere nden haray no woodani mo ko ɓuri nde moƴƴude, hara kamɓe ko ɓe hooliiɓe immorde e ɗenƴere nden Ñalnde.
Mo ardii kadi e bone ɗen, geece maɓɓe ɗen hippete ka Yiite. Yalli on yoɓete si wanaa kon ko laatinoɗon hiɗon golla?
Anndu ko mi yamiraa ko yo mi Rewu Jooma ndii leydi ndi Alla harmini ɗum, no woodani Mo kala huunde. Mi yamiraama kadi yo mi laato jeyaaɗo e jebbiliiɓe ɓen.
E yo mi janngu Alqur'aanaare nden, mo feewii haray ko hoore-makko o feewani, mo majjii kadi haray maaku: "Min dey, ko mi jeyaaɗo e jertinooɓe ɓen.
Maaku kadi: "Yettoore nden woodanii Alla, aray O holla on Aayeeje Makko ɗen anndon ɗe". Joomi maaɗa wonaali welsindiiɗo gaay e kon ko golloton.
Taa, Siin, Miim.
Ɗee ko Aayeeje Deftere ɓanngunde nden.
Meɗen janngira e maaɗa hoore goonga, kumpital Muusaa e Fir'awna, wonannde yimɓe gomɗinooɓe ɓen.
Pellet, Fir'awna townitino ka leydi; o waɗi yimɓe mayri ndin pecce-pecce: himo lo'ina fedde goo e maɓɓe, o hirsa ɓiɗɓe maɓɓe worɓe ɓen o acca rewɓe maɓɓe ɓen. Pellet, ko e bonnooɓe ɓen o jeyanoo.
Meɗen faandinoo moƴƴagol e lo'inanooɓe ɓen ka leydi; Men waɗa ɓe koohooɓe, Men waɗa ɓe kadi ronooɓe ɓen.
Men huɓindina ɓe e leydi ndin, Men holla Fir'awna e Haamaana e koneeli maɓɓe ɗin, kon ko ɓe hulaynoo.
Men wahayini e yumma Muusaa, wonnde: "Muynin mo". Si a hulanoyii mo, ko yo a bugoyo mo ka maayo. Wata a hulu, wata a suno; pellet, Men ruttay mo ka maaɗa, Men waɗoya mo gooto e Nulaaɓe ɓen".
Yimɓe Fir'awna ɓen hocci mo, fii yo laatano ɓe gaño e suno. Pellet, Fir'awna e Haamaana e koneeli maɓɓe ɗin, ɓe laatino woopuɓe.
Debbo Fir'awna on wi'i: "(Kun entum ko) ɓuuɓeendi gite am e an kadi! Wata on waru mo, hino gasa ka o nafata en, maa jogitoren mo ɓiɗɗo". Hari ɓe so'aani.
Ɓernde yumma Muusaa nden wonti yeewunde. Haa o eɓɓi feññinde fii makko, si wanaano Men tabintinnde ɓernde makko nden, fii yo o laato e gomɗinɓe ɓen.
[Yumma Muusaa] wi'ani banndiraawo makko on: "Jokkitu mo"; o haynii mo ka deestii, hari ɓe so'aa-anndude.
Men harminani mo ko adii, (enɗi) muynirɗi ɗin, (banndiraawo makko on) wi'i: "On accay mi tinndinay on fii yimɓe suudu, ɓe ne'ana on mo, hara kadi ko laaɓanay ɓe mo?"
Men rutti mo ka yumma makko, fii yo ɓernde makko ɓuuɓu, hara o sunaaki, e fii yo o anndu pellet, fodoore Alla nden, ko goonga. Kono ɓurɓe ɗuuɗude e maɓɓe anndaa.
Nde o yottinoo sagatalaaku makko ngun, o fotondi- ri, Men okki mo faamu e ganndal. Ko wano non Men yoɓirta moƴƴinooɓe ɓen.
O naatiri e saare nden, fewndo welsindaare yimɓe mayre; o tawi worɓe ɗiɗo no haɓa ton: goɗɗo on ko jeyaaɗo e leñol makko, oya on ko jeyaaɗo e ayɓe makko ɓen. Jeyaaɗo e leñol makko ngol ɗaɓɓiri faabo e hoore jeyaaɗo e gaño makko on. Muusaa uttii mo, nde gayni fii makko. [Muusaa] maaki: "Ɗum ɗoo, ko jeyaaɗum e kuuɗe seytaane. Pellet, ko o gaño, majjinoowo ɓannguɗo".
O maaki: "Joomi am, mi tooñii hoore-am; haforanam." O haforani mo. Pellet, ko Kanko woni Haforoowo, Hinnotooɗo On.
O maaki: "Joomi am, sabu ko neeminɗaa kon e am, mi wontataa ballo bomɓe ɓen".
O wonti hulɗo ka saare, himo habbii [nanngeede]. Tawi faabinornooɗo mo on hanki, hino faabinora mo [hannde kadi]. Muusaa maakani mo: "Pellet, ko a bewɗo ɓannguɗo".
Nde Muusaa faandinoo nanngugol tawɗo on ko gaño maɓɓe kamɓe ɗiɗo, o wi'i: "Ko an yo Muusaa, a faala warugol lam, wano ittirnoɗaa wonkii non hanki? A faandaaki, si wanaa wonugol dunndarankeejo ka leydi, a faandaaki jeyeede e moƴƴinooɓe ɓen".
Gorko iwri ka ɓuri woɗɗude e saare nden, himo yaccoo, o wi'i: "Ko an yo Muusaa, mbatu ngun no fewjana fii warugol maa. Yaltu (e leydi ndin). Ko mi jeyaaɗo e laaɓanooɓe ma".
O yalti ton, ko o huluɗo, himo tijjii [nanngeede]. O maaki: "Joomi am, danɗndam e yimɓe tooñooɓe ɓen".
Nde o fewtunoo hella Madyana, o maaki: "Hino hasii ka Joomi am fewnirta lam, e laawol focciingol ngol".
Nde o hewtunoo ka ɓunndu Madyana, o tawi ɗon dental yimɓe, hiɓe yarna [daabeeji maɓɓe], o tawi gaanin maɓɓe, rewɓe ɗiɗo, no sogga [dammi maɓɓe], o maaki: "Ko honɗum habbi-ɗon?" Ɓe wi'i: "Men yarnataa haa aynooɓe ɓen deestoo, baaba amen, ko mawɗo nayeejo".
O yarnani ɓe [dammi ɗin], refti o huccitiri ka ɗowdi, o maaki: "Joomi am, min ko jippinɗaa e am woo e moƴƴere, ko mi hatonjiɗo".
Gooto e [jiwɓe] ɓen ari e makko, himo yahra hersa, o wi'i: "Baaba am no nodde, fii yo o yoɓe njoɓdi kon ko yarnan-ɗaa men". Tuma o hewtunoo ka [mawɗo] on, o sifanii mo fii [makko], o maaki: "Wata a hulu, a daɗii yimɓe tooñooɓe ɓen".
Gooto e [jiwɓe] ɓen wi'i: "Ƴettu mo golle, yo baaba. Pellet, ko ɓuri moƴƴude e mo ƴettataa golle, ko doolnuɗo hoolniiɗo".
[Mawɗo] on maaki: "Miɗo yiɗi resingol ma gooto e jiwɓe am ɓen ɗoo ɗiɗo, e hoore yo a golla-nam duuɓi jeetati. Si a timminii sappo, haray ko e sago maa; mi faalaaka saɗtinannde ma. A taway lam, si Alla jaɓii, ko e moƴƴinooɓe ɓen mi jeyaa".
[Muusaa] maaki: "Ɗum wonii hakkunde am e mon. Happu woo e majji ɗiɗi, ɗi mi hunni, haray ɓiɗteede alanaa e lam. En waɗii Alla fawtiiɗo e ko wowluɗen kon".
Nde Muusaa timminnoo happu ngun, o yahdi e ɓeydnuure makko, o haynii yiite ka senngo (fello) Tuuri, o maaki ɓeunguure makko nden: "Wonee ɗoo, min mi haynike yiite. Belajo'o mi addana on e magge kumpital maa te'annde(docotal) yiite ngen, belajo'o iwloron".
Nde o hewtunoo nge, o noddiraa ka fonngo ñaamo aynde, ka tummbere barkinaande, ka (takko) lekki, wonnde: "Ko an yo Muusaa! Ko Min woni Alla, Jeyɗo winndere nden".
Kadi: "Bugo tuggordu maa ndun"; nde o tinunoo hindu dillira wa mboddi,o huccitiri dogudu, o yeƴƴitaaki. [O noddaa]: "Ko an yo Muusaa! Artu, wata a hulu; ko a jeyaaɗo e hooliiɓe ɓen.
Naadu juungo maa ngon ka jayba maa, ngo yaltay ranewo, ko aldaa e ñawu. Bakaa e maaɗa, juuɗe maa ɗen, fii kulol ngol. Ɗin ko hujjaaji ɗiɗi, immorde ka Joomi maa, haa e Fir'awna e dental mun, pellet, ɓen laatike yimɓe faasiqiiɓe".
O maaki: "Joomi am, mi ittiino wonkii e maɓɓe, miɗo huli nde ɓe warata lam.
Ko musiɗɗo am on Haaruuna, ɓuri lam laaɓude ɗemngal. Immindin-mo e am, ko wallitoo lam, goonginan-mi; miɗo huli nde ɓe fennata lam".
[Alla] daali: "Men semmbiniray tere maa ɗen, musiɗɗo maa on, Men waɗana on hujja (e cemmbe); ɓe hewtirtaa on ɗiɗo, sabu Aayeeje Amen ɗe [Men nuli e] mo'on, e ɓen jokkuɓe on fooluɓe".
Nde Muusaa ardunoo e maɓɓe Aayeeje Amen ɗen ɓannguɗe, ɓe wi'i: "Ɗum wonaali, si wanaa mbilewu fefindaangu. Men naniraali ɗum baabiraaɓe amen adinooɓe ɓen".
Muusaa maaki: "Ko Joomi am ɓuri anndude on arduɗo e peewal, immorde ka Makko, e on mo battane moƴƴe woodani ka laakara. Pellet, O malnataa tooñooɓe ɓen".
Fir'awna wi'i: "Ko onon dental, mi anndanaa on reweteeɗo, si wanaa min. Ko an yo Haamaana, huɓɓinanam [yiite] e loopal ngal, mahiranaa lam huɓeere toowunde, no gasa ka mi ƴellitoo e Reweteeɗo Muusaa On; tawde miɗo sikki mo e fenooɓe ɓen".
O townitii ka leydi, kanko e koneeli makko ɗin, ko aldaa e goonga. Ɓe sikki wonde ɓe ruttitetaako ka Amen.
Men nanngi mo, kanko e koneeli makko ɗin, Men bugii ɓe ka maayo. Tasko, ko honno battane tooñuɓe ɓen wa'unoo.
Men waɗi ɓe ardiiɓe, noddoo ɓe e Yiite. Ñalnde Darngal, ɓe walletaake.
Men jokkintiniri ɓe ka aduna ɗoo, kuddi. Ñalnde Darngal, ko ɓe jeyaaɓe e woɗɗintinoyteeɓe [e yurmeende Alla].
Gomɗii Men okkii Muusaa Deftere nden, ɓaawo nde Men halkunoo gire arane ɗen, ko nde ndayginorde yimɓe ɓen, e peewal e yurmeende. Belajo'o, ɓe waajitoray.
A tawanooka ka senngo hiirnaange, fewndo Men wahyinnoo e Muusaa yamiroore nden, a jeyanooka kadi e seediiɓe ɓen.
Kono Menen woni taguɓe gire, duuɓi maɓɓe juuti. A hoɗaano kadi e yimɓe Madyana ɓen, hiɗa janngana ɓe Aayeeje Amen; ko Menen woni nulɓe.
A tawanooka ka senngo Fello Tuuri, fewndo Men noddunoo; ko yurmeende immorde ka Joomi maa [woni ko Men nulir-maa], fii no jertiniraa yimɓe, ɓe reentinoowo araali e maɓɓe, ado maaɗa, belajo'o, ɓe waajitoto.
Si wanaano fii yo lepte yanir e maɓɓe, sabu ko juuɗe maɓɓe ardini, ɓe wi'ayno: "Joomi amen, ko haɗno imminaa Nulaaɗo e amen? Men jokka nun Aayeeje Maa ɗen, men jeyee e gomɗimɓe ɓen".
Nde o addirannooɓe goonga kan, immorde ka Amen, ɓe wi'i: "Ko haɗno o okkee yeru ko Muusaa okkanoo kon?" Kere ɓe yeddaano ko Muusaa okkanoo kon ko adii? Ɓe wi'i: "Ko mbileeji ɗiɗi, ɗi no wallindira!" Ɓe wi'i kadi: "Ko men yedduɓe fow e mun".
Maaku: "Addee Deftere immorde ka Alla, hara hinde ɓuri ɗee ɗiɗi feewude, mi jokkaynde, si on laatike goongunɓe".
Si ɓe jaabaaki ma, anndu ko mbeleeɗe maɓɓe ɓe jokkata. Ko hommbo ɓuri majjude ɓuri on jokkirɗo mbeleeɗe mun, ko aldaa e peewal immorde ka Alla? Pellet, Alla fewnataa yimɓe tooñooɓe ɓen.
Gomɗii Men hewtinii ɓe Konngol ngol, belajo'o, ɓe waajitora.
Ɓen ɓe Men rokki Deftere [Tawreeta] nden, ko adii [Alqur'aana] ndee, ko ɓe gomɗimɓe nde.
Si nde janngaama e dow maɓɓe, ɓe wi'a: "Men gomɗinii nde. Ko nde goonga immorde ka Joomi amen. Pellet men woniino jebbiliiɓe, ado mayre".
Ɓen ɗon, ɓe jonniroyte njoɓdi maɓɓe ndin, laabi ɗiɗi, sabu ko ɓe muñinoo kon, hiɓe duñiraynoo moƴƴere nden, bone on, e huunde nde Men arsiki ɓe nden, hiɓe nafqa.
Si ɓe nanii meerente, ɓe ɗuurnoo e ɗum, ɓe wi'a: "Ko menen golle amen woodani, ko onon kadi golle mon woodani. Kisal wonii e mo'on. Men ɗaɓɓataa wonndugol e majjuɓe ɓen".
Pellet, an (Nulaaɗo), a fewnataa mo yiɗuɗaa; kono Alla no fewna on Mo O muuyi. Ko Kanko ɓuri anndude feewuɓe ɓen.
Ɓe wi'i: "Si men jokkidii peewal ngal e maa, men biftete ka leydi amen". E Men hoɗiniraali ɓe e nokku horminaaɗo, hoolniiɗo, mo dimɗe noone kaka addetee e mun, arsike immorde ka Amen? Si ko woni, ko ɓuri ɗuuɗude e maɓɓe, ɓe anndaa.
Ɗuuɗii ko Men hakli, e yimɓe ca'e, bewrunooɓe nguuree mun, e hino non galleeji maɓɓe ɗin, hoɗiraaka ɓaawo maɓɓe, si wanaa seeɗa. Men laatii wonnde ronooɓe ɓen.
Joomi maa siforaali wonde halkoowo yimɓe ca'e, haa O immina e lenyol maɓɓeɗen, Nulaaɗo, ko janngana ɓe Aayeeje Amen ɗen. Men siforaali kadi halkugol yimɓe ca'e, si wanaa hara yimɓe majje ko tooñuɓe.
Kala ko okkaɗon e huunde, ko dakamme nguurndam aduna e cuɗaari mun; ko ko woni ka Alla kon, ɓuri moƴƴude, woni kadi ko luttata. E on haqqiltaa?
E ko on mo Men fodi fodaari moƴƴuri, ndi o hawrata e mu'un, wa'ata wa on mo Men dakmitiri dakamme nguurndam aduna, refti hara kanko on, Ñalnde Darngal, ko e tawneteeɓe (ka Yiite) ɓen o jeyaa?
Ñalnde O noddoyta ɓe, O wi'a: "Ko honto kafidaaɗi am, ɗin ɗi aaƴoraynoɗon woni?"
Ɓen ɓe Konngol jojji e mu'un wi'a: "Joomi amen, ko ɓee woni ko men bewinnoo. Men bewinirno ɓe, wano men bewirnoo. Men daɗndinike e Maaɗa. Wanaa menen ɓe rewaynoo".
[Ɓe] wi'anee: "Noddee non kafidaaɗi mon ɗin". Ɓe nodda ɗi, kono ɗi jaabotaako ɓe. Ɓe yi'a lepte ɗen, (ɓe yeloo) sinno hara ɓe feewuno.
Ñalnde O noddoyta ɓe, o wi'a: "Ko honɗum jaabinoɗon Nulaaɓe ɓen?"
Lamitorɗi ɗin wumiɗana ɓe nden ñalnde, ɓe lamndondirtaa.
Si ko tuubuɗo, o gomɗini, o golli moƴƴuɗi, hino hasii ka o jeyee e malaaɓe ɓen.
Joomi maa no taga ko O muuyi, O suɓoo; suɓagol alanaa ɓe. Senaade woodanii Alla! O toowii e kon ko ɓe sirkata!
Joomi maa no anndi ko ɓerɗe maɓɓe ɗen suuɗata, e kon ko ɓe feññinta.
Ko Kanko Alla woni, Mo reweteeɗo alaa, si wanaa Kanko. Ko Kanko yettoore woodani aduna e laakara. Hino woodani Mo ñaawoore nden. Ko ka Makko rutteteɗon.
Maaku: "Yeetee lam, Si Alla waɗiranii on jemma on, duumiiɗo haa Ñalnde Darngal, ko reweteeɗo hommbo, tanaa Alla, addanta on ndayngu? E on nanataa?"
Maaku: "Yeetee lam, Si Alla waɗiranii on ñalorma on, duumiiɗo haa Ñalnde Darngal, ko reweteeɗo hommbo, tanaa Alla, addanta on jemma, mo deeƴoton e mun? E on yi'ataa?"
Hino jeyaa e yurmeende Makko, O waɗiranii on jemma e ñalorma; fii no deeƴiron e (jemma) on, e no ɗaɓɓiron ( e ñalorma on), ɓural Makko, e no belajo'o yettiron [Mo] .
Ñalnde O noddoyta ɓe, O wi'a: "Ko honto kadidaaɗi(renndidiiɗi) am, ɗin ɗin aaƴoraynoɗon woni?"
Men ɗoofi e kala mofte, seedotooɗo, Men wi'a: "Addee hujjaajji mon ɗin". Ɓe anndi wonnde goonga kan, ko Alla woodani; ko ɓe fefindotonoo kon majjitora ɓe.
Pellet,Qaaruuna ko e yimɓe Muusaa ɓen jeyanoo,kono o bewi e maɓɓe.Men okki mo ngaluuji taway-ɗi soktirɗe mun,no teddana jamaa doolnuɗo.Nde yimɓe makko ɓen,wi'anno mo:Wata a weltor townitaare.Pellet Alla yiɗaa weltortooɓe toownitaare.
Ɗaɓɓir ko Alla okku-maa kon, galle laakare ɗen. Wata a yejjitu geɓal maa ngal aduna. Moƴƴir no Alla moƴƴorii non e maaɗa. Wata a ɗaɓɓu bonnugol ka leydi. Anndu pellet, Alla yiɗaa bonnooɓe ɓen".
O wi'i: "Ko mi okkiraa ɗum, ko e hoore ganndal ngal mi jogii". E o anndaa wonnde gomɗii Alla halkiino gire, adiiɓe mo, ɓurɓe doole, ɓuri mo ɗuuɗude jawle? Ɓe lamndoytaake fii junuubi maɓɓe, kamɓe bomɓe ɓen!
O yaltitiri e yimɓe makko ɓen, cuɗaari makko ndin. Yiɗuɓe nguurndam aduna ɓen wi'i: "Hara nun men heɓayno sugu koo ko Qaaruuna okkaa. Kanko on, pellet, ko o jom-geɓal mawnungal".
Okkaaɓe ganndal ɓen kan wi'i: "Ee bone mon! Ko mbarjaari Alla ndin ɓuri moƴƴannde on gomɗinɗo o golli ko moƴƴi". Kono hawrataa e ɗum, si wanaa muññiiɓe ɓen.
Men mutindini mo e galle makko ɗen, ka leydi. Fedde woo alanaa mo, ko faaboo mo gaanin Alla, o wonaano faabotooɗo hoore-mun.
Ɓen yelinooɓe nokku makko on hanki mun, ɓe waɗti wiide: "Ee bone! Alla no wertana arsike on, Mo O muuyani e jeyaaɓe Makko ɓen, O ɓiɗtinana [Mo O muuyani]. Si wanaa Alla moƴƴinoo e amen, O mutinayno men. Ee bone! Jaka O malnataa yedduɓe ɓen".
Ɗen galle laakara, Men waɗanii ɗe ɓen ɓe yiɗaa townitaare ka leydi, wanaa kadi bonnugol. Battane moƴƴe ɗen, ko fii gomɗuɓe ɓen.
Kala arduɗo e moƴƴere, hino woodani mo ko ɓuri nde moƴƴude; kala kadi arduɗo e bonannde, (yo o anndu) huuwuɓe bonɗi ɗin yoɓetaake, si wanaa ko ɓe huuwaynoo kon.
Pellet, jippinɗo Alqur'aana on e maaɗa, ko ruttoo-wo ma ka woowaandi maa. Maaku: "Ko Joomi am ɓuri anndude arduɗo e peewal, e wonɗo e majjere ɓanngunde".
A wonaano tamƴininooɗo jippineede Deftere nden e maaɗa. Si wanaa tun, ko yurmeende immorde ka Joomi maa. Wata wonu muk, walloowo heeferɓe ɓen.
wata ɓe falo ma kadi e Aayeeje Alla ɗen, ɓaawo ɗe jippineede e maaɗa. Noddu (yimɓe ɓen) faade e Joomi maa, wata a wonu muk, jeyaaɗo e sirkooɓe ɓen.
Wata a rewudu e Alla, reweteeɗo goo. Reweteeɗo goo alaa, si wanaa Kanko. Huunde fow re'ay, si wanaa Jaati Maako Kin. Ko Kanko woodani ñaawugol; ko ka Makko kadi rutteteɗon.
Alif, Laam, Miim.
E yimɓe ɓen sikku ɓe accirte nii, fii ɓe wi'ii: "Men gomɗinii!" Hara ɓe fitninaaka?
Gomɗii, Men fitninii ɓen adinooɓe ɓe. Maa Alla feññin, fii goonguɓe ɓen, maa O feññin kadi, fii fenooɓe ɓen.
Kaa huuwuɓe bonɗi ɓen sikku, wonnde ɓe laawoto Men? ko ɓe ñaawata kon bonii!
Kala tawɗo himo jortii hawroygol e Alla, ko pellet, lajal Alla ngal, ko hewtaygal. Ko Kanko woni Nanoowo, Annduɗo On.
Kala kadi tiiɗniiɗo, ko hoore-makko o tiiɗnanii, tawde pellet, Alla ko yonndiniiɗo e tageefo ngon.
Ɓen non gomɗimɓe, ɓe golli golle moƴƴe, ma Men momtan ɓe bonɗi maɓɓe ɗin, Men yoɓitra ɓe, ko ɓuri moƴƴude e ko ɓe gollaynoo kon.
Men yamirii neɗɗanke on, moƴƴugol e mawɓe makko ɓen. Si ɓe doolii maa fii sirkangol Lam, ko a alanaa ɗum ganndal, wata a ɗofto ɓe ! Ko ka Am, woni ruttorde mon, Mi habra on, ko gollaynoɗon.
Ɓen gomɗimɓe Alla, ɓe golli golle moƴƴe, ma Men waɗtiduɓe e moƴƴuɓe ɓen.
Hino e jimɓe ɓen, wi'oowo: "Men gomɗinii Alla"; hara non si o tampiniraama fii Alla, o waɗay lorra yimɓe ɓen, wano lepte Alla ɗen. Si ballal kadi immorii ka Joomi maa, pellet, ɓe wi'ay: "Meɗen wondunoo e mo'on!" Kere wanaa Alla ɓuri anndude ko woni e ɓerɗe tageefo ngon?
Ma Alla anndin fii gomɗimɓe ɓen, ma O feññina kadi fii naafiqiiɓe ɓen.
Heeferɓe ɓen wi'ani gomɗimɓe ɓen: "Jokkee laawol amen ngol, men fawtoto fii goopi mon ɗin". Kono ɓe wonaali fawtotooɓe hay huunde e goopi maɓɓe. Pellet, ko ɓe fenooɓe.
Kono maa ɓe fawtoo fii teddeendi junuubi maɓɓe ɗin, e teddeendi goo, wonndude e teddeendi maɓɓe ndin. Ko maa ɓe lamndoyee, Ñalnde Darngal, gaay e kon ko ɓe fefindotonoo.
Gomɗii Men nulii Nuuhu e yimɓe makko ɓen, o ñiiɓi hakkunde maɓɓe, duuɓi ujunere, ŋakkuɗum duuɓi cappanɗe jowi. Waame on nanngi ɓe, hari ko ɓe tooñuɓe.
Men daɗndi mo, kanko e yimɓe laana kan; Men waɗi ka kaawisa tageefo ngon.
(Janto) kadi Ibraahiima, nde o wi'annoo yimɓe makko ɓen: "Rewee Alla, hulon Mo; ko ɗum ɓuri moƴƴannde on, si woni hiɗon anndi".
Anndee ko reweton kon gaanin Alla, ko sanamuuji, hiɗon taƴa fenaande. Pellet, ɗin ɗi rewoton gaanin Alla, ɗi waawaa on arsikude; ɗaɓɓiree arsike on ka Alla, rewon Mo, yetton Mo. Ko ka Makko woni rutteteɗon.
Si on fennii, haray mofte adinooɓe kadi fenniino (Nulaaɓe mun). Alaa ko fawii e Nulaaɗo on, si wanaa yottingol ɓannginngol.
E ɓee yi'aali no Alla fuɗɗorta tagu ngun, refti O ruttay ngu? Pellet, ɗum wonii ko newanii Alla.
Maaku: "Yiilee ka leydi, ndaaron no O fuɗɗori tagu ngun. Refti Alla taga tagu sakkitoru ngun. Pellet, Alla ko hattanɗo kala huunde".
Himo lepte mo O muuyani, O yurmo mo O muuyani; ko ka Makko rutteteɗon.
On wonaali laawotooɓe ka leydi, wanaa ka kammu; alanaa on gaanin Alla, woni giɗo, wanaa ballo.
Ɓen yedduɓe Aayeeje Alla ɗen, e hawroygol e Makko ngol, ɓen taƴike e yurmeende Am, ɓen ɗon, hino woodani ɓe lepte muusuɗe.
Jaabawol yimɓe makko ɓen wonaano, si wanaa wiide ɓe: "Waree mo, maa sunnon mo". Kono Alla daɗndi mo e yiite ngen. Pellet, wonii e ɗum, maandeeji, wonannde yimɓe gomɗimɓe.
O maaki: "Anndee ko rewoton kon gaanin Alla, ko sanamuuji, fii yiɗindiro hakkunde mon, ka nguurndam aduna, hooti non, Ñalnde Darndal, yoga mon yeddoyay yoga, yoga mon kadi huɗo yoga, hara non, jaaƴorde mon nden, ko ka Yiite, hara wallooɓe alanaa on".
Luutu gomɗini mo. O maaki: "Min on, ko mi feroowo ka Joomi am, ko Kanko woni Fooluɗo, Ñeeño On".
Men yeɗi mo Ismaa'iila e Yaaquuba, Men waɗi e geyngol makko ngol, Annabaaku e Daftere. Men okki mo mbarjaari makko ndin aduna, pellet, kanko on ka laakara, ko o jeyaaɗo e moƴƴuɓe ɓen.
(Janto) kadi luutu, nde o maakannoo yimɓe makko ɓen : " E on aray e pankare, ɗe gooto e winndere nden adaaki on e mun?
E on aray yottagol e worɓe ɓen? paloɗon kadi e laawol? Huuwon ko mbatirdu mon ko añinii?" Kono jaabawol yimɓe makko ɓen wonaano, si wanaa wiide ɓe: "Addan men lepte Alla ɗen, si tawii ko a jeyaaɗo e goonguɓe ɓen".
O maaki: "Joomi am, wallam e hoore yimɓe bonnooɓe ɓen".
Tuma nde Imminaaɓe Amen ɓen addannoo Ibraahiima welo-welo ngon, ɓe wi"i: "Menen, ko men halkooɓee yimɓe ndee saare. Tawde pellet, yimɓe mayre laatike tooñooɓe".
O maaki: "Kono Luutu no ton!" Ɓe wi'i: "Ko menen ɓuri anndude fii wonɓe ton. Ko ma men daɗndu mo, kanko e yimɓe makko ɓen, si wanaa debbo makko on, o jeyaama e helketeeɓe ɓen".
Tum nde imminaaɓe Amen ɓen hewtunoo ka Luutu, o saɗtiraa fii maɓɓe, ɓernde makko ɓiɗtorii fii maɓɓe. Ɓe wi'i: "Wata a hulu, wata a suno. Ko men daɗndooɓe ma an e ɓeynguure maa nden, si wanaa debbo maa on, o jeyaama e halkaaɓe ɓen.
Ko men jippinooɓe lepte e yimɓe ndee saare, immorde ka kammu, sabu ko ɓe yaltunoo e ɗoftaare kon".
Gomɗii Men accii e nden (saare), maande ɓanngunde, wonannde yimɓe haqqilooɓe ɓen.
(Men nuli) kadi e Madyana, musiɗɗo maɓɓe on, Shu'aybu. O maaki: "Ko onon yo yimɓe am, rewee Alla, jortoron Ñalannde sakkitiinde nden, wata woniri e leydi ndin, bonnooɓe".
Kono ɓe fenni mo. Dillannde nden nanngi ɓe, ɓe waɗtini ka koɗooli maɓɓe, ko ɓe jicciiɓe-maayi.
(Men halki) kadi Aadi'en, e Saamuda'en. Gomɗii caambbeje maɓɓe ɗin ɓannganii on. Seytaane cuɗinani ɓe, golle maɓɓe ɗen, ndu sakkii ɓe e laawol ngol; tawi le, ko ɓe rentunooɓe.
(Men halki) kadi Qaaruuna, e Fir'awna e Haamaana. Gomɗii le, Muusaa addanii ɓe ɓanngannduyeeji, kono ɓe townitii ka leydi, ɓe wonaano laawotooɓe.
Kala maɓɓe, Men leptirno junuubi mun ɗin: no e maɓɓe, ɓe Men wuurti henndu e mun; no e maɓɓe, ɓe haacaango halki; no e maɓɓe, mo Men mutini ɗum ka leydi, no e maɓɓe kadi, ɓe Men yoolunoo. Kono non, Alla siforaali tooñoowo ɓe; si ko woni, ko kamɓe tooñunoo ko'e maɓɓe.
Misal ɓen jogitiiɓe gaanin Alla reweteeɗi, ko wano marijaawowal(njomblo) saccungal suudu. Ko ɓuri lo'ude non e cuuɗi ɗin, ko suudu marijaawo. Sinno ɓe annduno!
Pellet, Alla no anndi kala huunde nde ɓe noddata gaanin Makko. Ko Kanko woni Fooluɗo, Ñeeño On.
Ɗee ko mise ɗe Men piyanta yimɓe ɓen; ko woni tun, faamataa ɗen, si wanaa annduɓe ɓen.
Alla tagirii kammuuli ɗin e leydi ndin, e hoore goonga. Pellet, wonii ɗum, maande, wonannde gomɗimɓe ɓen.
Janngu kon ko waayinaa e maaɗa ka Deftere, ñiiɓaa e julde nden. Pellet, juulde nden no haɗa pankare e ko añinii. Ko jantagol Alla ngol ɓuri (huunde kala) mawnude. Alla no anndi ko golloton kon.
Wata on wennjir yimɓe Defte ɓen si wanaa e no ɓuri e moƴƴirde, si wanaa hara ko ɓen tooñuɓe e maɓɓe. Wi'on: "Men gomɗinii nden jippinaande e amen e ɗen jippinaaɗe e mon. Reweteeɗo amen On e reweteeɗo mon On ko gooto, menen non, ko Men jebbilanii ɓe Mo".
Ko wano non Men jippiniri e maaɗa Deftere nden. Ɓen ɓe Men okki Deftere nden, hiɓe gomɗini nde. Hino e maɓɓe on gomɗinɗo nde. Yeddataa Aayeeje Amen ɗen, si wanaa heeferɓe ɓen.
A wonaano hiɗa janngaynoo deftere ado mayre, a winndirtaano ñaamo maa ngon. Harayno, bonnooɓe ɓen sikkittono.
Si ko woni, ko nde Aayeeje ɓannguɗe e ɓerɗe ɓen okkaaɓe ganndal. Yeddataa Aayeeje Amen ɗen, si wanaa tooñuɓe ɓen.
Ɓe wi'i: "Hanno jippinee e makko maandeeji immorde ka Joomi makko?" Maaku: "Aayaaji ko joomam addata, anndee min, ko mi jertinoowo ɓannguɗo".
Kere yonaali ɓe wonnde Men jippinii e maaɗa Deftere nden hinde janngee e maɓɓe? Wonii e ɗum, yurmeende e waaju wonannde yimɓe gomɗinooɓe.
Maaku: "Alla yonii hakkunde am e mooɗon seedee Hino anndi ko woni kon ka kammuuli e ka leydi. Ɓen non gomɗimɓe meere nden ɓe yeddi Alla, ko ɓen woni sooyuɓe ɓen.
Hiɓe hawjirane lepte ɗen. Si wanaano fii lajal innaangal, lepte ɗen ardirayno e maɓɓe juhal, hara kamɓe ɓe so'aa-anndude.
Hiɓe hawjirane lepte ɗen, hara non pellet, Jahannama ko fiiltiinge heefereɓe ɓen.
Ñalnde lepte ɗen suddiroyta ɓe senngo dow maɓɓe e ka ley koyɗe maɓɓe, O daala[na ɓe]: "Meeɗee ko gollaynoɗon kon!"
Ko onon yo jeyaaɓe Am gomɗimɓe! Anndee leydi Am ndin ko yaajundi. Ko Min woni ko rewoton!
Kala wonkii meeɗay maayde. Refti ko ka Amen rutteteɗon.
Ɓen gomɗimɓe ɓe golli golle moƴƴe, ma Men hoɗnu ɓe ka Aljanna e cuuɗi ɗi canɗi ilata senngo ley majji, koɓe duumotooɓe ton. Iskin(heskey)° moƴƴere njoɓdi gollunooɓe,
ɓen muññiiɓe, ɓe tuugii e Joomi maɓɓe.
Ɗuuɗii e ruugayɗi ɗi yooɓotaako arsike majji! Ko Alla arsikata ɗi wonndude e onon. Ko Kanko woni Nanoowo, Annduɗo.
Pellet, si a lanndike ɓe: "Ko hommbo tagi kammuu- li ɗin e leydi ndin, O elti naange ngen e lewru ndu?" Ma ɓe wi'u: "Ko Alla". Ko honno ɓe ferlitoraa (e gomɗingol ngol)?
Alla no yaajinana arsike on Mo O muuyi e jeyaaɓe Makko ɓen, Himo ɓittana mo. Pellet, Alla ko Annduɗo kala huunde.
Pellet, si a lanndike ɓe: "Ko hommbo jippiniri ndiyam ka kammu ɗam O wuurnitiri leydi ndin ɓaawo ndi yoorude?", ma ɓe wi'u: "Ko Alla". Maaku: "Yettoore woodanii Alla!". Si ko woni, ko ɓuri ɗuuɗude e maɓɓe haqqiltaa.
Ɗam nguurndam aduna wonaali, si wanaa mbeleeɗe e fijindaaru. Pellet, ko hoɗo laakara ngon woni nguurandam. Sinno ɓe annduno.
Si ɓe waɗɗike ka laana, ɓe nodda Alla ɓe laɓɓinano Mo noddaandu ndun. Tuma nde O daɗndi ɓe ka njorndi, ontuma ɓe sirka.
No ɓe yeddira ko Men okki ɓe kon, awa yo ɓe dakmito! Aray kaɓe annda.
E ɓee yi'aali wonnde Men waɗii hormorde hoolniinde, yimɓe ɓen no cifee(bifte) bannge maɓɓe? E ko meere nden ɓe gomɗinta ɓe yedda neemaaji Alla ɗin?
E ko hommbo ɓuri tooñirde wa on fefindiiɗo fenaande e hoore Alla, maa o fenni goonga kan nde ka arunoo e makko? E wonaa ka Jahannama woni jaaƴorde yedduɓe ɓen?
Ɓen tiiɗnorɓe e (weltingol) Men, ma Men fewnirɓe e laawi Amen, ko pellet, Alla no wonndi e moƴƴinooɓe ɓen.
Alif, Laam, Miim
Ruumiyankooɓe ɓen foolaama,
ka ɓuri ɓadaade e leydi ndin, kamɓe kadi ɓaawo ɓe fooleede, ɓe fooloya,
e nder duuɓi seeɗaaji. Ko Alla woodani fiyaaku (poolal ngal) ado e ɓaawo (maggal). Nden ñalnde, gomɗimɓe ɓen weltota.
ballal Alla ngal. Himo walla mo O muuyi. Ko Kanko woni Fooloowo, Hinnotooɗo.
[Ɗum] ko fodoore Alla. Alla lunndotaako fodoore Makko nden. Kono ko ɓuri ɗuuɗude e yimɓe ɓen ɓe anndaa.
Hiɓe anndi ko feeñi e nguurndam aduna, kono kamɓe e fii laakara on, ko ɓe welsindiiɓe.
E ɓee miijitaaki fii ko'e-maɓɓe? Alla tagiraali kammuuli ɗin e leydi ndin e ko woni hakkunde ɗin ɗiɗi, si wanaa goonga e lajal innaangal. Anndee ko ɗuuɗi e yimɓe ɓen, ko yedduɓe hawroygol e Joomi maɓɓe.
E ɓee yillaaki ka leydi ɓe taskoo ko honno battane ɓen adinooɓe ɓe wa'unoo? Ɓen wonuno ɓurɓe ɓe doole ɓe remi e leydi ndin ɓe wuuri e mayri ɓuri ko ɓee wuuri e mayri kon. Nulaaɓe maɓɓe ɓen addani ɓe ɓanngannduyeeji. Alla wonaali tooñoowo ɓe, kono non ko ko'e maɓɓe ɓe wonno e tooñude.
Refti ko wonunoo battane bonnuɓe ɓen, ko bonande fii ɓe fennii Aayeeje Alla ɗen, ɓe laatii e jalkitugol ɗe.
Ko Alla fuɗɗi tagu ngun; refti O rutta ngu; refti ko ka Makko rutteteɗon.
Ñalnde Darngal ngal darii, bomɓe ɓen taƴoto.
Woodanoytaaɓe e kafidiiɗi maɓɓe ɗin tefooji, ɓe woniino yedduɓe kafiduɓe ɓen.
Ñalnde Darngal ngal darii,nden ñalnde ɓe seertoyay.
Si ko ɓen gomɗimɓe ɓe golli golle moƴƴe, ɓen ɗon wonoyay e beeli (Aljanna) hiɓe saɗnee(weltine).
Si tawii non ko ɓen yedduɓe ɓe fenni Aayeeje Amen ɗen e hawrugol ngol e laakara, ɓen ɗon ko tawnoyteeɓe e lepte ɗen.
Subbunhinanee Alla, tuma hiiroton e tuma weetoton.
Ko Kanko yettoore woodani ka kammuuli e ka leydi, e kiikiiɗe e saaga ñalloton.
Himo yaltina ko wuuri e ndr ko maayi, O yaltina kadi ko maayi e nder ko wuuri. Himo wuurnita leydi ndin ɓaawo ndi yoorude. Ko wano non yatainirte- ɗon (e genaale mon).
Hino jeyaa e maandeeji Makko ɗin: wonnde O tagii on immorde e mbum-mbuldi, refti jaka ko on ɓanndike saakotooɓe [e leydi ndin].
Hino jeyaa e maandeeji Makko ɗin : wonnde O tagiranii on e wonkiiji mon ɗin, resondirɓe, fii yo on deeƴu e maɓɓe, O waɗi hakkunde mon giggol e yumeende. Wonii e ɗum, maandeeji wonannde yimɓe miijitotooɓe.
Hino jeyaa e maandeeji Makko ɗin: tagugol kammuuli ɗin e leydi ndin, e luutondirgol ɗemɗe mon e mbaadiiji mon. Wonii e ɗum, maandeeji anduɓe ɓen.
Hino jeyaa e maandeeji Makko ɗin: ɗoyngol mon ngol jemma e ñalorma, e ɗaɓɓugol mon ɓural Makko. Wonii e ɗum, maandeeji wonannde yimɓe nanooɓe.
Hino jeyaa e maandeeji Makko ɗin: Himo hollira on maƴe ɗen kulol e tama'u (toɓo), Himo jippinira ka kammu ndiyam, O wuurnitira ɗam leydi ndin ɓaawo ndi yoorude. Wonii e ɗum, maandeeji, wonannde yimɓe haqqilooɓe.
Hino jeyaa e maandeeji Makko ɗin: nde kammu ngun e leydi ndin daroto e yamiroore Makko. Refti si O noddii on noddaandu ka leydi, e jaka onon hiɗon yalta (e genaale mon).
Hino woodani (laamagol, e tagugol e toppitagol) ɓen wonɓe ka kammuuli e ka leydi: kala maɓɓe ko ɗoftiiɓe Mo.
Ko Kanko woni fuɗɗuɗo tagu ngun, refti O ruttita ngu; ko ɗum ɓuri newanaande Mo. Hino woodani sifa ɓurɗo toowude ka kammuuli e ka leydi. Ko Kanko woni on Fooluɗo, Ñeeñuɗo on.
O piyanii on misal immorde e ko'e-mon: hara no woodani on e ɓen ɓe jeyruɗon ñaame mon, immorde e kafidal e kon ko Men arsiki on, hara hiɗon fota e ɗum, hiɗon hulira ɓe wano hulirton ko'e-mon? Ko woni nii Men fensitirta Aayeeje ɗen, wonannde yimɓe haqqilooɓe.
Si ko woni, tooñuɓe ɓen jokkirii beleeɗe maɓɓe ɗen ko aldaa e ganndal. Ko hommbo fewnata mo Alla majjini? Alanaa ɓe wallooɓe.
Fewtinir yeeso maa ngon e diina kan ñiiɓugol [e mun]. [Ɗum] ko tagu Alla ngu O tagiri yimɓe ɓen e mun - waɗtitugol alaa e tagu Alla ngun -. Ko ɗum woni diina focciika kan; kono ɓurɓe ɗuuɗude e yimɓe ɓen anndaa.
Hara ko on ruttotooɓe e Makko; hulon Mo, ñinnon julde nden, wata on jeye e sirkooɓe ɓen.
(wano) ɓeya senndunooɓe diina mun kan, ɓe woni pecce-pecce, kala fedde no weltora ko woni ka mun kon.
Si saɗteende memii yimɓe ɓen, ɓe noddira Joomi maɓɓe ko ɓe ruttitiiɓe e Makko; refti si O meeɗinii ɓe yumeende immorde e Makko, e jaka fedde goo e maɓɓe no kafida e Joomi mun,
Yoɓe yeddu ko Men okki ɓe kon. "Awa dakmitee, arma anndon".
Kaa Men jippin e maɓɓe hujja (Deftere), hara honde yewta fii ko ɓe sirkaynoo kon?
Si Men meeɗinirii yimɓe ɓen neema, ɓe weltoroo mo. Si bone memirii ɓe sabu ko juuɗe maɓɓe ɗen ardiniri kon, e jaka hiɓe taƴoo.
E ɓe yi'aali wonnde Alla no yaññana arsike on mo O muuyani, O ɓillina? Wonii e ɗum, maandeeji wonannde yimɓe gomɗinooɓe.
Jonnu jom-ɓadiido o hakke makko on, e ɓilliiɓe e ɓii-laawol. Ɗum ɓuri moƴƴude wonande ɓeen faalaaɓe yarluyee Alla on; ko ɓen woni maloyteeɓe ɓen.
Kala ko jonnuɗon e riba, fii on ɓeydor e jawle yimɓe ɓen, ɗum ɓeydotaako ka Alla, kala non ko okkuɗon e Jakka, mo faandoriɗon welayee Alla, ɓen ɗon, ko sowanoyteeɓe [njoɓdi] ɓen.
Ko Alla woni taguɗo on, refti O arsiki on, refti O wara on, refti O wuurnita on. Hara no e kafidaaɗi mon ɗin waɗayɗi goɗɗum e ɗum? Senayeewoo-dani Mo! O toowii e kon ko ɓe sirkata.
Bone on feeñiri ka njoorndi e ka maaje, sabu ko juuɗe yimɓe ɓen faggitii kon; fii yo O meeɗin ɓe yoga e ko ɓe huuwi; belajo'o, ɓe ruttoto.
Maaku: "Yiilee ka leydi, ndaaron ko honno battane adinooɓe ɓen wa'unoo. Tawno ko ɓuri ɗuuɗude e maɓɓe ko sirkooɓe".
Fewtinir yeeso maa ngon e diina focciika kan, ado ñalaande arde immorde ka Alla nde ruttetaake. Nde ñalnde, ɓe seeday:
Kala yedduɗo, haray geddi makko ɗin no fawii mo. Kala non golluɗo moƴƴere, haray ko ko'e-maɓɓe ɓe hebilani (Aljanna),
fii yo O yoɓu ɓen gomɗimɓe ɓe golli moƴƴuɗi, e ɓural Makko ngal. Kanko On, O yiɗaa heeferɓe ɓen.
Hino jeyaa e maandeeji Makko ɗin: Wurtugol Mo keneeli ɗin wewlinooji, e fii yo O meeɗin on e yurmeende Makko nden, e no laaɗe ɗen dogira e yamiroore Makko, e fii yo o ɗaɓɓu e ɓural Makko. Belajo'o, on yettay [Mo].
Gomɗii Men nulii ado maaɗa Nulaaɓe haa e yimɓe maɓɓe ɓen, ɓe addani ɓe ɓanngannduyeeji. Men yottii e ɓen bonnuɓe; tawi no jojji e Amen faabagol gomɗimɓe ɓen.
Ko Alla woni nuloowo keneeɗi ɗin, ɗi sogga duule ɗen; O saakitira ɗum ka weeyo no O yiɗiri; O waɗta ɗum taƴe-taƴe. A yi'ay toɓo ngon no yalta hakkude mun. Si O hewtinii ngo e on Mo O muuyi e jeyaaɓe Makko ɓen, e jaka kamɓe hiɓe weltoo.
Gomɗii ɓe laatinoke ado (toɓo) ngon jippineede e maɓɓe, ko taƴinooɓe.
Ndaarii e battane yurmeende Alla nden, no O wuurnitorta leydi ɓaawo ndi yoorude. Pellet, waɗoowo ɗum On, ko wuurnitoowo maayɓe ɓen, Kanko Ko O hattanɗo kala huunde.
[Hay] si Men nulii henndu, ɓe yi'i [gese maɓɓe] ɗen no soyɗi, ɓe jokkay ɓaawo ɗum, hiɓe yedda.
Pellet, an a nanintaa maayɓe ɓen, a nanintaa faaɗuɓe ɓen kadi noddaandu ndun, si ɓe runtiima ɓe huccinii ɓabbe (maɓɓe).
A wonaali fewnoowo wumɓe ɓen e majjere maɓɓe. A nanintaa si wanaa ɓen gomɗimɓe Aayeeje Amen ɗen, hara ko ɓe jebbiliiɓe.
Ko Alla woni taguɗo on e lo'ere, refti O waɗi ɓaawo lo'ere nden cemmbe, refti O waɗi ɓaawo cemmbe ɗen lo'ere e puri(dandanndi). Himo taga ko O muuyi, Ko Kanko woni Annduɗo, Hattanɗo.
Ñalnde Darngal nal darotoo, bomɓe ɓen woonday ɓe ñiiɓaali si wanaa saanga. Ko wano nii ɓe wonanoo ferliseede (e goonga).
Okkaaɓe ganndal e gomɗinal ɓen wi'a: "Gomɗii on ñiiɓii e ko Alla winndi kon, haa ñalnde ummital. Ko ndee woni ñalaande ummital, kono onon on anndaano".
Nden ñalnde, ngantooji ɗin nafoytaa tooñuɓe ɓen, wanaa kamɓe woni ko ɗaɓɓiretee welayee [Alla].
Gomɗii Men piyanii yimɓe ɓen e nde Alquraanaa- re, kala misal. Pellet, si a addanii ɓe Aaya, ɓen yedduɓe wi'ay: "On wonaali, si wanaa meerenteeɓe".
Ko wano nii Alla notira e ɓerɗe ɓen ɓe anndaa.
Muñño, pellet, fodoore Alla nden, ko goona. Wata ɓe hoynuma ɓen hoyfine.
Alif, Laam, Miim
Ɗee, ko Aayeeje Deftere ñeñaande nden.
Ko nde peewal e yurmeende wonannde moƴƴinooɓe ɓen,
ɓen ñinnooɓe julde nden, ɓe totta aakkal on, hara kamɓe ko ɓe yananaaɓe (fii laakara).
Ko ɓen woni e peewal immorde e Joomi maɓɓe ɓe, ko kamɓe woni malaaɓe ɓen.
Hino woodi e yimɓe ɓen, soodiroowo mbeleeɗe konnguɗi haa o majjira e laawol Alla ngol ko aldaa e ganndal, o jogitora (Aayeeje) ɗen jalnitgol. Ɓen ɗon, hino woodani ɓe lepte hoynooje.
Si Aayeeje Amen ɗen janngaama e makko, o huccitira(runtora) townitaare, wa si tawii o nanaali ɗe, wa si tawii ko pahu woni e noppi makko. weltanir-mo lepte muusuɗe.
Pellet, ɓen gomɗimɓe ɓe golli moƴƴi ɗin, hino woodani ɓe Aljannaaji neema.
Ko ɓe duumotooɓe ton, ɗum ko fodoore Alla goongunde. Ko Kanko woni On Fooluɗo, Ñeeñuɗo.
O tagirii kammuuli ɗin ko aldaa e tugaale, ɗe yi'oton; O werlii ka leydi pelle fii wata ndi dillidu e mon; O saaki e mayri kala ruugayngel. Men jippiniri ndiyam ka kammu, Men fuɗini e mayri kala nooneeji tedduɗi.
"Ɗum ɗoo ko tagu Alla. Hollee Lam ko ɗi (rewoton ɗin) gaanin Makko tagi?" Si ko woni, tooñuɓe ɓen no e majjere ɓanngunde.
Gomɗii Men okkii Luqmaan ñenƴal: "Wonnde yettu Alla. Kala yettuɗo, haray ko hoore-makko o yettani; kala non yedduɗo, anndu pellet, Alla ko Galo, Yettiniiɗo".
Janto tuma Luqmaana wi'annoo geɗal makko on, hari himo waajoo mo: "Ko an ɓinngel am, wata a sirkan Alla. Pellet, sirku on ko tooñe mawɗe".
Men yamirii neɗɗanke on [ɗoftagol] jibimɓe mo ɓen; yumma makko saawirii mo lo'ere e hoore lo'ere: entugol mo ngol, ko e nder duuɓi ɗiɗi. "Wonnde yettam e jinnaaɓe maa ɓen. Ko ka Am woni waɗtinirde nden".
Si ɓe tiiɗnorii ma fii sirkangol Lam e ko a alanaa ɗum ganndal, wata a ɗofto ɓe; wonndir e maɓɓe ka aduna ɗoo moƴƴere. Jokku laawol on ruttiiɗo e Am. Refti ko ka Am woni ruttorde mon, Mi yeetitoo on, ko gollaynoɗon.
"Ko an ɓinngel am, anndu ɗen [golle bonɗe maa moƴƴe], si fotii wa abbere, immorde e nenndi foññe, ɗum wona e fetere, maa ka kammuuli maa ka leydi, Alla artiray nde. Pellet, Alla ko Newiiɗo, Humpitiiɗo.
Ko an yo ɓinngel am, ñiiɓnu julde nden, yamiraa moƴƴere, haɗaa ŋiñere(pankare), muñño-ɗaa e ko heɓu-maa. Pellet, ɗum ko jeyaaɗum e fiyakkuji mawɗi.
Wata fal yimɓe ɓen yeeso maa ngon, wata a yahru ka leydi ñaaƴagol. Pellet, Alla yiɗaa kala ñaaƴotooɗo mantoo.
Hakindo e yahdu-maa ndun, joltinaa(ustu) hito maa ngon; ko ɓuri añeede e hitooji ɗin, pellet, ko luukaadu mbabba.
E on yi'aali wonnde Alla eltanii on ko woni kon ka kammuuli e ka leydi? O huuɓitiri on neemaaji Makko feeñuɗi e suuɗiiɗi. Hino woodi e yimɓe ɓen, on wennjiroowo e fii Alla, ko aldaa e gannndal, wanaa peewal, wanaa Deftere jabunde.
Si ɓe wi'anaa:"Jokkee kon ko Allah Jippini", ɓe wi'a: "Si ko woni, men jokkay ko men tawri kon baabiraaɓe amen ɓen"; e hay si tawii seytaane wonii hino nodda ɓe e lepte dulboowe ngen!
Kala jebbiluɗo yeeso mun ngon faade e Alla, hara ko o moƴƴinɗo, gomɗii o jaggiima e ɓoggol tiiɗungol. Ko ka Alla woni battane fiyakuuji ɗin.
Kala yedduɗo, wata keeferaaku makko sunine. Ko ka Amen woni ruttorde maɓɓe, Men humpita ɓe ko ɓe huuwunoo. Pellet, Alla ko Annduɗo jaati ɓerɗe.
Men dakmitay ɓe seeɗa, refti Men forsaɓe e lepte tekkuɗe.
Pellet, si a lamndike ɓe : "Ko hommbo tagi kammiili ɗin e leydi ndin?" Ma ɓe wi'u: "Ko Alla!" Maaku: "Yettoore woodanii Alla!". Kono ko ɓuri ɗuuɗude e maɓɓe anndaa.
Ko Alla woodani kala ko woni kammuuli e ka leydi. Pellet, Alla, ko Kanko woni Galo, Yettiniiɗo.
Hay si tawii ko woni ka hoore leydi kon e leɗɗe, [settiraama] karambi, maayo ngon ɓeydora (wontugol ndaha) ɓaawo ɗum, yeru maaje jeeɗiɗi, konnguɗi Alla ɗin lannataa. Pellet, Alla ko Fooluɗo, Ñeeñuɗo.
Tagugol on e immintingol wonaali, si wanaa wa (tagugol) wonkii gooti. Pellet, Alla ko Nanoowo, Yi'oowo.
E a yi'aali wonnde Alla no naada jemma on e nder ñalora on, O naada ñalorma kadi e nder jemma on, O eltii kadi naange ngen e lewru ndun, kala majji no doga haa e lajal innaangal? E wonnde Alla ko Humpitiiɗo ko golloton kon.
Ɗum [ko jaŋtaa ɗoo], ko tawde pellet, Alla ko Kanko woni Goonga, e wonnde kon ko ɓe noddata gaanin Makko, ko ɗum woni meere nden, e wonnde ko Alla woni Toowuɗo, Mawnuɗo On.
E a yi'aali wonnde laaɗe ɗen hino dogira ka maayo e neema Alla, fii yo O hollu on maandeeji Makko ɗin? Wonii e ɗum, maandeeji, wonannde kala heewuɗo-muñal, yettoowo (neema).
Si tawii morlooɗe(bempejje) hippiriiɓe wa duule [maa pelle], ɓe nodday Alla, hara hiɓe laɓɓinani Mo dewal; tuma nde O daɗndunooɓe ka njorndi, tawi no e maɓɓe hakindiiɗo. Yeddataa Aayeeje Amen ɗen, si wanaa kala heewuɗo janfa, keefeero.
Ko onon yo yimɓe! Hulee Joomi mon, hulon ñalaande, nde baaba duncanoytaa ɓiɗɗo mun, wanaa ɓiɗɗo on kadi duncanoyta ben mun hay huunde. Pellet, fodoore Alla nden ko goonga. Wata nguurndam aduna hodu on, wata hodu on e Alla, (seytaane) hodoowo!
Pellet, ko ka Alla woni anndal Darngal, Himo jippina toɓo; Himo anndi ko woni ka nder renngaaji. Wonkii (woo) anndaa ko ki faggitoto janngo, wonkii (woo) kadi anndaa ko e leydi honndi maayata. Pellet, Alla ko Annduɗo, Humpitiiɗo.
Alif, Laam, Miim
Jippineede Deftere nden, sikke woo alaa e mu'un, ko immorde ka Jeyɗo winndere nden.
Walla ɓe wi'ay kanko (Muhammadu) o fefindi nde? Si ko woni, ko nde goongaare, immorde ka Joomi maa, fii yo a jertin yimɓe, ɓe jertinoowo araano e mun ado maaɗa, belajo'o, ɓe feeway.
Ko Alla woni taguɗo kammuuli ɗin e leydi ndin, e kon ko woni hakkunde majji, e nder balɗe jeegoo. Refti O fotondiri ka dow "Arski". Alanaa on gaanin Makko, giɗo wanaa tefoowo. E on waajitotaako?
Himo fewja fiyaakuuji ɗin ka kammu haa ka leydi, refti ɗi ƴeenga ka Makko, e ñalaande nde emmbere mun woni, duuɓi ujunere e ko limoton.
On [fewjoowo fii ɗum on], ko Annduɗo wirniiɗi e feeñuɗi, Fooluɗo, Hinnotooɗo.
On labinɗo kala huunde nde O tagi. O fuɗɗi tagude neɗɗanke ndin e loopal,
refti O waɗi geyngol makko ngol, e sortondiral, immorde ndihal [maniiyu] lo'uɗam;
refi O fotndindiri mo, O wutti e makko Ruuhu Makko on. O waɗani on nanɗe, e giiɗe e ɓerɗe. [Kono] fanɗii ko yettonton!
Ɓe wi': "E nee, si min majjii ka leydi, eyoo men wontay e tagu hesu?" Ko woni kamɓe e hawrugol e Joomi maɓɓe, ko ɓe yedduɓe [ɗum].
Maaku: "Ko hunnata on, ko malaa'ikaajo maayde on wakkilaaɗo on. Refti ko ka Joomi mon rutteteɗon".
Sinno a yi'ayno, tuma nde bomɓe ɓen ugginta ko'e-maɓɓe ka Joomi maɓɓe! [lƁe wi'a]: "Joomi amen, men yi'ii men nanii, rutton men, men golla ko moƴƴi; menen men yananaama".
Sinno Men muuyuno, Men okkayno kala wonkii peewal makki. Ko woni tun, konngol jojjii immorde e An : "Ma Mi hebbiniray Jahannama on jinna e yimɓe, ɓe denndaangal".
"Meeɗiree (lepte ɗen) sabu welsindagol mon hawrugol e ndee ñalaande mon ɗoo. Menen (kadi) Men yejjitii on. Meeɗiree lepte luttal, sabu ko huuwaynoɗon kon".
Anndee ko gomɗinta Aayeeje Amen ɗen, ko ɓen tawɓe si ɓe waajoraama ɗe, ɓe suuyiray sujjugol, ɓe subbuhinora yettugol Joomi maɓɓe, kamɓe ɓe townitotaako.
Becce maɓɓe ɗen hino woɗɗitoo e lelorɗe ɗen, hiɓe noddira Joomi maɓɓe kulol e tama'u; e kon ko Men arsiki ɓe, hiɓe wintoo.
Wonkii (woo) anndaa ko maranaa ɓe e ko ɓuɓɓinta ɓernde, ɗum ko njoɓdi ko ɓe gollaynoo kon !
E on laatiiɗo gomɗinɗo wa'ay wa on faasiqe? (aa'aa), ɓe fotataa.
Si ko ɓen omɗimɓe ɓe golli golle moƴƴe, hino woodani ɓe Aljannaaji weerde jipporde, sabu koɓe gollaynoo kon.
Si tawii non ko ɓe faasiqiiɓe, haray femporde ɓen ɗon nden, ko ka Yiite: Tuma kala ɓe faalaa yaltugol e magge, ɓe ruttitee e magge, ɓe wi'anee: "Meeɗee lepte Yiite nge fennayoɗon ngen".
Ma Men meeɗinir ɓe lepte aduna, ado lepte mawɗe ɗen (laakara), belajo'o, ɓe ruttitoto.
Alaa ɓurɗo tooñude wano waajoraaɗo Aayeeje Joomi mun ɗen, refti o ɗuurnii ɗe ! Pellet, Menen, ko Men yoftotooɓe e bomɓe ɓen.
Gomɗii Men okkii Muusaa Deftere nden, - wata a wonu e sikke e fii hawroygol e makko -, Men waɗi nde ɗoworde ɓiɗɓe Israa'iila ɓen.
Men waɗi e maɓɓe ardiiɓe, ɗowirooɓe (yimɓe ɓen) yamiroore Amen, nde ɓe muññinoo, ɓe woni yananaaɓe e Aayeeje Amen ɗen.
Pellet, Joomi maa, ko Kanko senndoyta hakkunde maɓɓe, Ñalnde Darngal, e kon ko ɓe lurraynoo e fii mun.
E feeñanaali ɓe, no foti ɗuuɗude e ko Men halki ado maɓɓe e gire, hiɓe yaha e koɗooli maɓɓe? Pellet, no e ɗum, tasakuyeeji ! E ɓee haqqiltaa?
E ɓe yi'aali, wonnde Meɗen soggira ndiyam ɗam ka leydi hokkundi, Men yaltinira ɗam remuru, ndu neemoraaɗi maɓɓe e kamɓe ñaamata e mun? E ɓe yi'ataa?
Hiɓe wi'a: "Ko honnde tuma woni ngal uddital, si on laatike goonguɓe?"
Maaku: "Ñalnde uddial ngal, ko heeferɓe ɓen gomɗinoyta nafoytaaɓe, wanaa kamɓe woni nennanteeɓe !".
Ɗuurno ɓe, haɓɓito-ɗaa. Kamɓe kan, ko ɓe haɓɓitiiɓe (lepte).
Ko an yo Annabiijo! Hulu Alla, wata a ɗofto heeferɓe ɓen e naafiqiiɓe ɓen. Pellet, Alla laatike Annduɗo, Ñeeñuɗo.
Jokku ko wahayinaa kon e maaɗa, immorde ka Joomi maa. Pellet, Alla laatike Humpitiiɗo ko golloton kon.
Fawo e Alla. Alla yonii faweteeɗo e mun.
Alla waɗanaali neɗɗanke ɓerɗe ɗiɗi e nder fulkuru makko. O waɗaali kadi resondiraaɓe mon ɓen ɓe nanndinirton, neeniraaɓe mon. O waɗaali kadi nodditirayɓe on (baaba ɓen), ɓiɗɓe mooɗon. Ɗum mooɗon, ko kongol mon [yaltungol e] kunndule mon. Alla non, no daala goonga, ko Kanko woni fewnoowo e focciingol ngol.
Noddiree ɓe baabiraaɓe maɓɓe ɓen: ko ɗum ɓuri nunɗude ka Alla. Si tawii non on anndaa baabiraaɓe maɓɓe ɓen, haray ko musiɗɓe mon ka diina e heftodiiɓe mon. Bakkaatu fawaaki on e ko woopoton (faayon) e mun, kono (on bakkondinay e) ko faandoriɗon ɓerɗe mon ɗen. Alla laatike Haforoowo, Hinnotooɗo.
Ko Annabiijo on ɓuri hanndude e gomɗimɓe ɓen diini ko'e maɓɓe; suddiiɓe makko ɓen, ko neeniraaɓe maɓɓe. Joomiraaɓe enɗamaaji ɓen, ko yoga maɓɓe ɓuri hanndude yoga [e ndonndi ndin] ka Deftere Alla, diini gomɗimɓe ɓen e feruɓe ɓen, si wanaa hara on waɗan weldiiɓe mon [ɓe ronataa] ɓen moƴƴere. Ɗum wonii ko winndaa ka deftere.
Janto tuma nde Men ƴettidunoo e Annabaaɓe ɓen ahadi maɓɓe, e ma'a an kadi, e Nuuhu, e Ibraahiima, e Muusaa e Iisaa ɓiɗɗo Maryama on: Men ƴettidi e maɓɓe ahadi tiiɗundi,
fii no [Alla] lamdora goonguɓe ɓen e goonga maɓɓe kan. O hebilanii yedduɓe ɓen, lepte muusuuɗe.
Ko onon yo gomɗimɓe ! Annditee neema Alla on e dow mooɗon, tuma nde koneeli arunoo on, Men wurti e maɓɓe henndu e konuuli, ngu on yi'aali. Alla siforii Rentuɗo ko golloton.
Tuma nde ɓe ardirannoo on, ka senngo dow mon e ka ley [saare] mon, e tuma nde gite ooñinoo, ɓerɗe ɗen hewtiri ka lookoƴe, hiɗon jikka Alla (ontuma) jikke luutondirɗe.
Ko ɗon gomɗimɓe ɓen njariba, ɓe dilliniraa dillere saɗtunde.
Janto kadi, tuma nde naafiqiiɓe ɓen, e ɓen ɓe ñawu woni e ɓerɗe mun wi'aynoo: "Alla e Nulaaɗo Makko on fodaali men, si wanaa hodo".
E tuma nde fedde goo e maɓɓe wi'unoo: "Ko onon yo yimɓe Yathrib ! Ñiiɓirde alanaa on (ɗoo), yiltitee [ka mon]". Fedde goo e maɓɓe no waynitoo Annabiijo on, hiɓe wi'a : "Cuuɗi amen ɗin ko na huncii", hara non wanaa ɗi hunciiɗi: ɓe faandaaki, si wanaa dogugol.
Hay si tawno (ayɓe) ɓen naatiranno ɓe ɓannge mayre, refti ɓe lanndaa fitina (yeddugol), pellet, ɓe wonayno e mun, ɓe leelnataano e ɗum, si wanaa seeɗa,
hara le gomɗii ɓe ahodiino e Alla ko adii, wonnde ɓe runtotaako ɓabbe. Ahadi Alla ndin non, ndi laatike lannditorteendi.
Maaku: "Dogugol nafataa on, si on dogu maayde maa hare; haray ɗum, on dakmitetaake, si wanaa seeɗa".
Maaku: "Ko hommbo woni daɗndoowo on e Alla, si O faandanike on bone, maa si O faandanike on yurmeende?" Ɓe heɓantaa ko'e maɓɓe gaanin Alla, giɗo wanaa ballo.
Gomɗii Alla no anndi falaotooɓe ɓen e mon, e ɓen wi'anooɓe musiɗɓe maɓɓe ɓen :"Aree e amen", hara non ɓe arataa e hare nden, si wanaa seeɗa.
ko wuddan ɓe on. Si kulol ngol arii, a yi'ay hiɓe ndaare, hara gite maɓɓe no yiilora wa mo maayde suddaa e mun. Si kulo ngol non yehii, ɓe laggora ɗemɗe muusuɗe, wuddangol moƴƴere nden. Ɓen ɗon, ɓe gomɗinaali, Alla bonnii golle maɓɓe ɗen. Ɗum wonii ko newanii Alla.
Hiɓe sikka koneeli ɗin yahataa. Hay si koneeli ɗin artii, ɓee [naafiqiiɓe] yelotono sinno hara nun hiɓe ka ladde hakkunde yimɓe ladde ɓen, hara hiɓe lanndo fii mon. Hay si ɓe tawtodano e mon, ɓe haɓataano si wanaa seeɗa nii.
Gomɗii laatanike on e Nulaaɗo Alla on, ñemtinal moƴƴal, wonannde on jortiiɗo Alla, e Ñalaande sakkitiinde nden, o jantii Alla ko ɗuuɗi.
Nde gomɗimɓe ɓen yi'unoo koneeli ɗin, ɓe wi'i: "Ko ɗum woni ko Alla e Nulaaɗo Makko on fodi men; haray Alla e Nulaaɗo Makko on goongii". Ɗum ɓeydaali ɓe, si wanaa gomɗinal e jebbilaare.
Hino e gomɗimɓe ɓen, worɓe hunnuɓe ko ɓe ahodi e Alla kon : hino e maɓɓe timminɗo takke mun ɗen (haa o sahodinaa), hino e maɓɓe kadi haɓɓitiiɗo; ɓe waɗtitaali (ahadi ndin) mbattiigu.
Fii yo Alla yoɓir hunnuɓe ɓen sabu goongude maɓɓe, O lepta naafiqiiɓe ɓen, si Mo yiɗi, maa O jaɓana ɓe tuubuubuyee. Tawde pellet, Alla laatike Haforoowo, Hinnotooɗo.
Alla ruttidii yedduɓe ɓen e tikkere maɓɓe nden, ɓe heɓaali moƴƴere. Alla yonii gomɗimɓe ɓen e hare. Alla siforii Cemmbe e Poolal.
O jipiini ɓen wallindirnooɓe jeyaaɓe e yimɓe Defte ɓen, ka tataaji maɓɓe ɗin, O weddii ɗenƴere e ɓerɗe maɓɓe; fedde goo (e maɓɓe) hiɗon wara, hiɗon daha kadi fede goo.
O ronini on leydi maɓɓe, e galleeji maɓɓe, e jawle maɓɓe, e leydi ndi on tippaano e mun. Alla siforii hattanɗo kala huunde.
Ko an yo Annabiijo ! Maakan suddiiɓe maa ɓen: "Si wonii ko nguurndam aduna faalaɗon e cuɗaari majjam, haray aree mi dakmita on, mi seera on [ontuma] cergal moƴƴal.
Si tawii non ko Alla faalaɗon, e Nulaaɗo Makko on, e galle laakara ɗen, haray pellet, Alla maranii moƴƴimɓe ɓen e mooɗon, njoɓdi mawndi".
Ko onon yo suddiiɓe Annabiijo on ! Kala adduɗo e mooɗon bone ɓannguɗo, lepte ɗen sowirante mo cowalle ɗiɗi! Ɗum wonii ko newanii Alla.
Kala e mooɗon ɗoftiiɗo Alla e Nulaaɗo Makko on, o golli ko moƴƴi, Men yoɓiray mo njoɓdi makko ndin laaɓi ɗiɗi, Meɗen marani mo kadi, arsike tedduɗo.
Ko onon yo suddiiɓe Annabiijo! On wa'aa wano gooto e suddiiɓe ɓen. Si on gomɗii, haray wata on yergin konngol, sakko on mo ñawu [tuuyo] woni e ɓernde mun tamƴinoo. Wowlon konngol moƴƴol.
Ñiiɓee ka cuuɗi mon; wata on feññinir cuɗaari mon, wano wirtaare majjere adinooɓe. Ñiiɓnee Julde nden, totton askal on, ɗoftoɗon Alla e Nulaaɗo Makko on. Anndee ko Alla faandii, ko ittanta on e tuuɗe, onon yimɓe suudu [Annabiijo], O laɓɓinira on laɓɓingol.
Jantee ko wonaa e janngeede ka cuuɗi mon, immorde e Aayeeje Alla, e Sunna. Pellet, Alla laatike Newiiɗo, Humpitiiɗo.
Pellet, juulɓe worɓe ɓen e juulɓe rewɓe ɓen, e gomɗimɓe worɓe ɓen e gomɗimɓe rewɓe ɓen, e ɗoftiiɓe worɓe ɓen e ɗoftiiɓe rewɓe ɓen, e goonguɓe worɓe ɓen e goonguɓe rewɓe ɓen, e muññiiɓe worɓe ɓen e muññiiɓe rewɓe ɓen, e yankiniiɓe worɓe ɓen e yankiniiɓe rewɓe ɓen, e sakkotooɓe worɓe ɓen e sakkotooɓe rewɓe ɓen, e hoorooɓe worɓe ɓen e hoorooɓe rewɓe ɓen, e worɓe reenooɓe farjuuji mun e rewɓe reenooɓe farjuuji mun, e worɓe jantotooɓe Alla ko ɗuuɗi ɓen e rewɓe jantotooɓe ɓen: Alla maranii ɓen, haforanal e njoɓdi mawndi.
Alanaa gomɗiɗo gorko, wanaa gomɗinɗo debbo, si Alla e Nulaaɗo Makko on ñaawii fiyaaku, nde suɓagol e fiyaaku maɓɓe on. Kala non yedduɗo Alla e Nulaaɗo Makko on, haray o majjii majjere ɓanngunde.
Janto tuma maakanayno-ɗaa on mo Alla neemini e mun, moƴƴu-ɗaa e makko: "Jogitano suddiiɗo maa on, hoore-maa, hulaa Alla", hiɗa suuɗa e fonndo maa, ko Alla feññinta. Hiɗa hula yimɓe ɓen, kono ko Alla fotu-ɗaa hulude. Tuma Zaydu huntunoo e (suddiiɗo) on haaju, Men resin-maa mo, fii wata ɓittere wonu e gomɗimɓe ɓen, e (resugol) suddiiɓe nodditiraaɓe maɓɓe ɓen, si ɓen huntii e maɓɓe haaju. Yamiroore Alla nden laatike golleteende.
Feloore alanaa Annabiijo on, e kon ko Alla daginai mo, ɗum ko ñaawoore Alla e ɓen feƴƴuɓe ado makko. Ñaawoore Alla nde wonii eɓɓaande hoddiraande.
Ɓen yottiinooɓe nule Alla ɗen, ɓe no hula Mo, ɓe hula goɗɗo goo si wanaa Alla. Alla yonii hasboowo.
Muhammadu wonaali baaba hay goot e worɓe mon, ko [o] woni, ko Nulaaɗo Alla e timmoode Annabaaɓe. Alla laatike Annduɗo kala huunde.
Ko onon yo ɓen gomɗimɓe, jantoree Alla jantoore ɗuuɗunde,
Subhinee Mo bimmbi e kiikiiɗe.
Ko Kanko woni yurmeteeɗo on, -e Malaa'ikaaɓe Makko ɓen (du'orana on), - fii no O yaltinira on e niɓe faade e annoora. O siforii hinnotooɗo gomɗimɓe ɓen.
Hiwrondiral maɓɓe ngal ñalnde ɓe hawrata e Makko, ko "Salaam" [kisiyee], O maranii ɓe mbarjaari teddundi.
Ko an yo Annabiijo ! Men nulirii ma [fii yo wonu] seediiɗo, e wewlinoowo e jertinoowo,
e noddoowo faade e Alla, duŋayee Makko; e pitilol jalɓungol.
Wewlinir gomɗimɓe ɓen, wonnde no woodani ɓe ka Alla, ɓural mawnungal.
Wata a ɗofto heeferɓe ɓen e naafiqiiɓe ɓen, ɗuurno (e) lorra maɓɓe kan, fawo-ɗaa e Alla. Sabu Alla yonii ka fawee.
Ko onon yo ɓen gomɗimɓe ! Si resii rewɓe gomɗimɓe ɓen, refti on seerii ɓe ado on meemondirde e maɓɓe, haray alanaa on e maɓɓe, edda mo ɓe eddinotoo. Dakmitiree ɓe [njooɓa], seeriron ɓe cergal laɓaangal.
Ko an yo Annabiijo ! Men daginanii ma suddiiɓe maa ɓen ɓe jonnu-ɗaa teŋe mun ɓen, e ɓen [horɓe] ɓe jeyru-ɗaa ñaamo maa, e ɓen [dahaaɓe] ɓe Alla neldu-maa, e jiwɓe bappa maa, e jiwɓe yaayiraaɓe maa, e jiwɓe kaawu-maa, e jiwɓe neeniraaɓe maa, - ɓen feridunooɓe e maa, - e suddiiɗo gomɗinɗo, si o yeɗii hoore-makko Annabiijo on, si Annabiijo on kadi faandike resugol mo : ɗum ko ko heerani maa, gaanin gomɗimɓe ɓen. Gomɗii Meɗen anndi ko Men farli e maɓɓe kon, e fii suddiiɓe maɓɓe ɓen, e ko ɓe jeytiri ñaame maɓɓe ɗen, fii wata ɓiɗteende wonu e maaɗa. Alla laatike haforoowo, Hinnotooɗo.
Hiɗa nennintina on mo yiɗu-ɗaa (nennintinnde) e maɓɓe, ɓaɗtinaa e maaɗa on mo yiɗu-ɗaa. E on mo ɗaɓɓu-ɗaa (belagol ka mun) e ɓen ɓe nennitu-ɗaa, bakkaaku woo fawaaki ma. Ko ɗum ɓuri ɓadaade e ko ɓuɓɓinta ɓerɗe maɓɓe, hara ɓe sunotaako, ɓe weltora kadi ko okku-ɗaa ɓe kon, ɓe fow maɓɓe. Alla no Anndi ko woni e ɓerɗe mon. Alla laatike Annduɗo, Muññiiɗo.
Rewɓe ɓen dagitantaako ma ɓaawo [ɓee ɗoo], wanaa nde waɗtitirtaa ɓe genndiraaɓe goo, hay si ŋari ɓen ɗon haawnii ma; si wanaa ɓe jeyru-ɗaa ñaamo maa ɓen. Alla laatike tommbiiɗo kala huunde.
Ko onon yo ɓen gomɗimɓe ! Wata on naatu ka cuuɗi Annabiijo on, si wanaa hara on nodda e ñaametee, hara wanaa yo on habbito ko ɓenndi ka makko. Kono si on noddaa ma, naatee. Si on ñaamii, sentee, hara on ɗaɓɓaali haala. Anndon ɗum mooɗon, hino lorraynoo Annabiijo on, kono o hersa (haalannde) on, Alla non ɗalataa [yamirde] goonga. Si on lanndoto (suddiiɓe makko) ɓen haaju, lanndoree ɓe ɓaawo wirngallo: ko ɗum mooɗon, ɓuri laaɓannde ɓerɗe mon e ɓerɗe maɓɓe. Haananaa on nde lorroton Nulaaɗo Alla on, wanaa nde resoton suddiiɓe maɓɓe ɓen ɓaawo makko, poomaa; pellet, waɗugol mon ɗum, wonii ko mawni ka Alla.
Si on feññinii huunde, maa on suuɗii nde, pellet, Alla laatike annduɗo kala huunde.
Bakkaatu fawaaki ɓe e baabiraaɓe maɓɓe ɓen, wanaa kadi ɓiɗɓe maɓɓe ɓen, wanaa banndiraaɓe maɓɓe ɓen, wanaa e ɓiɗɓe banndiraaɓe maɓɓe ɓen, wanaa e ɓiɗɓe miññiraaɓe maɓɓe rewɓe ɓen, wanaa e rewɓe maɓɓe ɓen, wanaa e ɓen ɓe ɓe jeyiri ñaame maɓɓe. Hulee Alla (yo suddiiɓe). Pellet, Alla siforii seediiɗo kala huunde.
Pellet, Alla e Malaa'ikaaɓe Makko ɓen, hiɓe du'anaade Annabiijo on; ko onon yo ɓen gomɗimɓe, juulee e makko, toranoɗon [Mo] kisiyee.
Pellet, ɓen lorrooɓe Alla e Nulaaɗo Makko on, Alla huɗii ɓen aduna e laakara, O hebilanii ɓe kadi lepte hoynooje.
Ɓen kadi lorrooɓe gomɗimɓe worɓe ɓen e gomɗimɓe rewɓe ɓen, e hoore ko ɓe faggitaaki, gomɗii ɓe ronndike fenaande e bakkaatu ɓannguɗo.
Ko an yo Annabiijo! Maakan suddiiɓe maa ɓen, e jiwɓe maa ɓen, e genndiraaɓe gomɗimɓe ɓen, nde ɓe joltinta e maɓɓe, wutteeji maɓɓe ɗin: ko ɗum ɓurata ɓaɗtaade, nde ɓe annditetee, hara ɓe torraaka. Alla laatike Haforoowo, Hinnotooɗo.
Pellet, si naafiqiiɓe ɓen haɗitaaki, e ɓen ɓe ñawu (sikkitaare) woni e ɓerɗe mun, e fena-fenta'en ka saare Madiina, ma Men wurtite e maɓɓe, refi ɓe kawtirtaa e maaɗa ton, si wanaa seeɗa.
Ko huɗaa ɓe. Kala ka ɓe tawaa, ko ɓe nanngetee ɓe, ɓe waree wargol:
Ɗum ko sunna Alla e ɓen wulinooɓe ko adii. A heɓantaa laawol (sunna) Alla ngol, battiigu.
Yimɓe ɓen o lanndo maa fii Darngal. Maaku : "Anndee ganndal daragol maggal, ko ka Alla woni". E ko anndin maa, wonnde no hasii hara Darngal ngal ɓadike?
Pellet, Alla huɗii heeferɓe ɓen, O kammbiranii ɓe kadi dulboowe,
ko ɓe luttooɓe ton poomaa. Ɓe heɓataa giɗo, wanaa ballo.
Ñalnde geece maɓɓe ɗen waylitetee ka Yiite, ɓe wi'ay: "Ee jalla amen! Hara men ɗoftino Alla, men ɗoftii Nulaaɗo on!".
Ɓe wi'a: "Joomi amen, Menen men ɗofti hooreeɓe amen e mawɓe amen, ɓe majjini men e laawol ngol.
Joomi amen, tottu ɓe cowanlle ɗiɗi e lepte ɗen, huɗaa ɓe kuddi mawndi".
Ko onon yo ɓen gomɗimɓe! Wata on wa'u wa ɓen lorrunooɓe Muusaa, Alla woɗɗini mo e ko ɓe wi'i kon, tawde o wonii tedduɗo ka Alla.
Ko on yo ɓen gomɗimɓe! Hulee Alla, wowlon konngol feewungol.
[Si on waɗii ɗum], O moƴƴinanay on golle mon, O haforana on junuubi mon. Kala ɗoftiiɗo Alla e Nulaaɗo Makko on, haray o maliraama maloore mawnde.
Men weeɓitii hoolaare nden e dow kammuuli ɗin, e leydi ndin e pelle ɗen, ɗi haɗitii ronndagol nde, ɗi huli (battane) majji, neɗɗo on kan ronndii nde; tawde pellet, o wonii ɗuuɗuɗo-tooñude [hoore-mun], majjaaɗo [battane ɗum].
[Neɗɗo on ronndiraama ɗum], no Alla leptira naafiqiiɓe worɓe ɓen e naafiqiiɓe rewɓe ɓen, e sirkooɓe worɓe ɓen e sirkooɓe rewɓe ɓen, e (no) Alla jaɓirana gomɗimɓe worɓe ɓen e gomɗimɓe rewɓe ɓen tuububuyee. Alla laatike Haforoowo, Hinnotooɗo.
Yettoore woodanii Alla, On jeyɗo kala ko woni ka kammuuli e ka leydi. Hino woodani Mo kadi yettoore ka laakara. Ko Kanko woni Ñeeño, Humpitiiɗo.
Himo anndi ko naatata ka leydi, e ko yaltata e mayri, ko jippotoo iwra ka kammu e ko ƴawata e maggu. Ko Kanko woni Hinnotoo, Haforoowo.
Yedduɓe ɓen wi'i: "Darngal ngal arataa men". Maaku: "aa'a! Mi woondirii Joomi am! pellet, ko aray e mon. [Joomi ma] ko Annduɗo wirniiɗi. Huunde wirnanaaki Mo, ko fotata e abbere jarra, woni ka kammuuli maa ka leydi. Wanaa ko ɓuri ɗum fanɗude, wanaa ko ɓuri ɗum mawnude, si wanaa no e deftere feññinnde.
Fii yo O yoɓoy ɓen gomɗimɓe, ɓe golli moƴƴuɗi. Ɓen ɗon, hino woodani ɓe haforaneede, e arsike tedduɗo.
Ɓen non yaccii ɓe e bonnitugol Aayeeje Amen ɗen, ɓen ɗon, hino woodani ɓe lepte, immorde e ɓurɗe muusude.
Ɓen okkaaɓe ganndal hino yi'ira jippiniraande nden e maaɗa, immorde ka Joomi maa, ko kayre woni goonga, hinde fewnira e laawol Fooluɗo, Yettiniiɗo On.
Yedduɓe ɓen kadi wi'i: "On accay men tinndina on fii gorko, mo no humpita on, wonnde si on muncitaama kala muncitannde, on wontoyay e tagu hesu?
O fefindi fenaande e hoore Alla? Kaa hara ko jinna nanngi mo? Si ko woni, ɓen ɓe gomɗinaa laakara on, ɓe wonii e lepte e majjere woɗɗiinde (goonga).
E ɓee yi'aali ko woni yeeso maaɓe e ko woni ɓaawo maɓɓe immorde ka kammu e ka leydi? Si Men muuyiino, Men munnirayno ɓe leydi ndin, maa Men fukkina e maɓɓe taƴontine (lepte), immorde ka kammu. Wonii e ɗum, maande, wonannde kala jeyaaɗo ruttotooɗo (e Joomi mun).
Gomɗii Men okkii Daawuuda ɓural, immorde e Amen. [Men wi'i]: "Ko onon pelle e colli, subbunhinodee e makko. Men newinani mo (tafugol) njamndi ndin.
(Men wi'ani mo wonnde): "Gollu wutteeji njamndi, eɓɓaa ka tafoodi. Gollon golle moƴƴe, pellet, ko Mi Reenuɗo ko golloton kon".
(Men eltani kadi) Sulaymaana henndu ndun: dawol mayru ko yeru (yaadu) lewru, kirndol mayru kadi ko yeru (yaadu) lewu. Men honcinani mo ɓunndu sila (kire). Hino jinnaaji ɗin, golliraynooɗi yeeso makko, e duŋayee Joomi Makko. Kala ooñiingii e majji, gaay e yamiroore Amen nden, Men meeɗina ngii lepte dulɓoowe ngen.
Hiɗi gollana mo ko o faalaa: gila e tataaji, e nanndollaaji, e looɗe wa'uɗe wa beeli, e payanɗe feŋiiɗe. "Gollee, onon ɓeynguure Daawuuda, yetton (Alla)", fanɗii e jeyaaɓe Am ɓen, yettoowo (Lam).
Nde Men ñaawunoo e makko maayde nden, anndinaali ɗi fii maayde makko nden, si wanaa gannguuji leydi(mooƴu) ɗin, hino ñaama tuggordu makko ndun. Nde o fukkinoo, feeñani jinnaaji ɗin, wonnde si ɗi anndunoo ko wirnii, ɗi ñiiɓataano e lepte [jeyaagu] hoynooje.
Gomɗii wonaniino yimɓe Saba'i ɓen e koɗooli maɓɓe ɗin, maande; gese ɗiɗi ka bannge ñaamo e ka nano. (Men wi'ani ɓe): "Ñaamee e arsike Joomi mon, yetton Mo. Leydi ndin ko laaɓundi, e Joomiraawo Haforoowo".
(Kono) ɓe ɗuunii. Men wurti e maɓɓe ndiyam waame, Men waɗtitani ɓe gese maɓɓe ɗen ɗiɗi, gese (goo) ɗiɗi, marɗe ñaametee haaɗuɗo, e (leɗɗe) duɓɓeeje, e huunde e jaaɓe seeɗaaje.
Ngool (yaggingol), Men yoɓirɓe ko ɓe yeddi kon. E hara Men yoɓay si wanaa yedduɓe ɓen?
Men waɗi hakkune maɓɓe e koɗooli ɗi Men waɗi barki e mun ɗin, koɗooli feeñondirɗi, Men eɓɓi e majji yaadu. (Men wi'ani ɓe): "Yehee ton jemmaaji e ñalormaaji, ko on hooliiɓe".
Ɓe wi'i: "Joomi amen, woɗɗindir hakkunde yaaduuji amen", ɓe tooñi ko'e maɓɓe, Men waɗti fillitee ɓe fii mun, Men senndindiri ɓe hattirde e senndirgol. Pellet, wonii e ɗum, maandeeji wonannde kala heewuɗo muñal, yettoowo (neema).
Gomɗii Ibuliisa goonginii jikke mun ɗen e maɓɓe. Ɓe jokki mo, si wanaa fedde e gomɗimɓe ɓen.
E doole alanaa mo e dow maɓɓe, cemmbe (wurtugol), si wanaa tun, ko fii no Men anndira on gomɗinɗo laakara e on wonɗo e sikke fii mun. Joomi maa non, e dow kala huunde, ko O reenuɗo.
Maaku: "Noddee ɗin ɗi ɗaynitorɗon [ reweteeɗi] gaanin Alla. Ɗi jeyaa hay yeru abbere jarra, ka kammuuli wanaa ka leydi. Alanaa ɗi e ɗin (kammuuli e leydi ndin) kafidaaɗo (geɓal), alanaa Mo e ɗin, hay wallondirteeɗo".
Tefoore woo nafataa ka Makko, si wanaa on Mo O duŋanii. Haa si ɗenƴere nden yaltinaama e ɓerɗe maɓɓe ɗen, ɓe wi'a: "Ko honɗum Joomi mon daali?" Ɓe wi'a: "Ko goonga kan; ko Kanko woni Toowuɗo, Mawɗo On".
Maaku: "Kon hombo woni arsikiroowo on ka kammuuli e ka leydi?" Maaku: "Ko Alla. Ko si ko menen maa si ko onon, woni e peewal maa e nder majjere ɓanngunde".
Maaku: "On lamnditoytaake fii ko men bonni, menen kadi men lamnditoytaake fii ko huuwoton".
Maaku: "Joomi men renndinoyay en, refti O ñaawira hakkunde men goonga; Ko Kanko woni Ñaawoowo, Annduɗo On".
Maaku: "Hollee lam ɗin ɗi waɗtidu-ɗon e Makko kafidiiɗi. Wanaa non woniri! Si ko woni, ko Kanko woni Alla Fooluɗo, Ñeeñuɗo On".
Men nuliraali ma, si wanaa e yimɓe ɓen fow: wewlinoowo e jertinoowo. Kono ko ɓuri ɗuuɗude e yimɓe ɓen, ɓe anndaa.
Hiɓe wi'a: "Ko honnde tuma woni ndee Fodoore, si on laatike goonguɓe?"
Maaku: "Hino woodani on fodoore, nde o nennitantaake e mayre fotde saa'i, on ardintinantaake nde kadi!".
Yedduɓe ɓen wi'i: "Men gomɗintaa ndee Alqur'aanaare muk, wanaa nden adiinde nde". Sinno a tinayno tuma nde tooñuɓe ɓen darnetee ka Joomi maɓɓe, hara yoga maɓɓe no rutta yoga konngol, lo'inanooɓe ɓen wi'ana townitinooɓe ɓen: "Si wanaano onon nun, men wonayno gomɗimɓe".
Townitinooɓe ɓen wi'ani lo'inanooɓe ɓen: "E ko menen falinoo on e peewal ɓaawo ngal arde e mon? Si ko woni, on woniino bomɓe".
Lo'inanooɓe ɓen kadi wi'ani townitinooɓe ɓen: "Si ko woni, ko pewje (mon) jemma e ñalorma, tuma yamiraynoɗon men yo men yeddu Alla, men waɗana Mo fotondirɗi". Ɓe suuɗi ninse ɗen, nde ɓe yi'unoo lepte ɗen. Men waɗi kolombooje e daaɗe ɓen yedduɓe. Hara ɓe yoɓitete si wanaa ko ɓe huuwaynoo kon?
Men nulaali jertinoowo e yimɓe saare, si wanaa neeminaaɓe mayre ɓen wi'ay: "Menen ko men yedduɓe ko nulidaɗon kon".
Ɓe wi'i kadi: "Ko menen ɓuri ɗuuɗude jawle e ɓiɓɓe, men wonaali kadi lepteteeɓe".
Maaku: "Pellet, Joomi am hino weertana arsike on, mo O muuyi, O ɓillini (mo O muuyi). Kono ɓurɓe ɗuuɗude e yimɓe ɓen, ɓe anndaa".
Wanaa jawle mon, wanaa jiidi mon woni ko ɓaɗtinirta on ka Amen ɓadal. Si wanaa ɓen gomɗimɓe ɓe golli golle moƴƴe; ɓen ɗon, hino woodani ɓe njoɓdi sowaande, sabu ko ɓe golli kon, kamɓe ka soorooji, ko ɓe hooliiɓe.
Ɓen yaccotooɓe e ronkingol (yimɓe ɓen) e Aayeeje Amen ɗen, ɓen ɗon, ka ka nder lepte woni ko ɓe tawnoytee.
Maaku: "Pellet, Joomi am hino weertana arsike on, mo O muuyani e jeyaaɓe Makko ɓen, O ɓillini mo (O muuyi e maɓɓe). Kala non ko wintiɗon e huunde, Kanko O lontinay nde. Ko Kanko woni Moƴƴo Arsikoowo".
Ñalnde O mooɓtindiroyta ɓe dendaangal, refti O daalana Malaa'ikaaɓe ɓen: "E ko ɓee ɗoo (yimɓe) rewaynoo on?"
Ɓe wi'a: "Senayee woodanii Ma! Ko An woni giɗo amen gaanin maɓɓe. Toode ko jinnaaji ɗin ɓe rewaynoo, ko ɓuri ɗuuɗude e maɓɓe, ko ɗin (jinnaaji) gomɗini".
Hannde non, yoga mon waawanaa yoga nafa wanaa lorra. Men wi'anoya ɓen tooñuɓe: "Meeɗee lepte Yiite nge fennaynoɗon fii mun".
Si Aayeeje Amen ɓannguɗe ɗen janngaamma e maɓɓe, ɓe wi'a: "Oo wonaali, si wanaa gorko faalaaɗo falagol on e ko baabiraaɓe mon rewayno rewaynoo". Ɓe wi'i: "Ndee (Alqur’aanaare) wonaali, si wanaa fenaande fefindaande". Yedduɓe ɓen wi'ani goonga kan nde ka arunoo e maɓɓe: "Ndee wonaali, si wanaa mbilewu ɓanngu ngu".
Men addanaali ɓee, defte ɗe ɓe janngata. Men meeɗaali nulude e maɓɓe, jertinoowo ado maa.
Adinooɓe ɓe ɓen [kadi] fenniino (nulaaɓe mun). [Yimɓe maa ɓen] yottaaki sappaɓal ko Men okkunoo ɓen kon. Ɓen fenni Nulaaɓe Amen ɓen, taskii no lepte Am ɗen wa'unoo!
Maaku: "Anndee ko mi waajorta on, ko (huunde) wootere: "Ko nde daroranton Alla ɗiɗo ɗiɗo e gooto gooto, refti miijitoɗon. (Anndon) wondiiɗo mon on aldaa e jinna: O wonaali, si wanaa jertinoowo on, e ko woni yeeso (mon), e lepte saɗtuɗe".
Maaku: "Mi lamndaaki on njoɓdi, ɗum ko fii mon. Njoɓdi am ndin wonaali, si wanaa ka Alla. Kanko Ko O Seediiɗo e kala huunde".
Maaku: "Pellet, Joomi am ko werlortooɗo [meere nden, hujjaaji] goonga kan, timminɗo anndugol wirniiɗi".
Maaku: "Goonga kan arii [Iislaamu on], meere [keeferaaku] ngun alaa ka feeña, kadi, nde ruttotaako".
Maaku: "Si mi majjii, haray ko hoore-am mi majjani; si mi feewii kadi, ko sabu ko sabu ko Joomi am wahayini e am kon, tawde pellet, ko O Nanoowo, Ɓadiiɗo".
Sinno a tinayno, tuma nde ɓe ɗenyii, - laaworde alanaa (ɓe), - ɓe nanngiree e nokkuure ɓadiinde!
Ɓe wi'a: "Men gomɗinii [Darngal] ngal", e ko honno gomɗinal woonirani ɓe e nokku woɗɗuɗo?
Hara non ɓe yeddiino nde ko adii, hiɓe werlora ko wirnii e nokku woɗɗuɗo!
Heedee hakkunde e ko ɓe tuuyetee, wano golliranoo e nanndo maɓɓe ko adii, tawde ɓe woniino e sikke cikkiniiɗa.
Yettoore woodanii Alla, Taguɗo kammuuli ɗin e leydi ndin, Waɗuɗo Malaa'ika'en nulaaɓe, marɓe gabitanji(bibje) ɗi ɗiɗi, ɗi tati e nayi. Himo ɓeyda ko O muuyi e tagu Makko ngun, tawde pellet, Alla ko hattanɗo kala huunde.
Kala yurmeende nde Alla udditani yimɓe ɓen, jogitotooɗo nde alaa; kala kadi ko O jogitii, accitoowo ɗum alaa ɓaawo (jogitagol) Makko. Ko Kanko woni Fooluɗo, Ñeeñuɗo.
Ko onon yo yimɓe! jantee neema Alla on e mon. Hara tagoowo ko woori Alla no woodi, mo no arsikira on ka kammu e ka leydi? Reweteeɗo alaa si wanaa Kanko! E ko honno yiilirteɗon [e kaa goonga]?
Si ɓe fennii ma, pellet Nulaaɓe (goo) fennanooma ado maa. Ko faade e Alla, woni ruttorde fiyakuuji ɗin.
Ko onon yo yimɓe! Anndee pellet fodoore Alla nden ko goonga. Wata nguurndam aduna hodu on, wata (seytaane) hodoowo on hodu on e fii Alla.
Pellet, seytaane ko gaño wonani on. Haray jogitoree mo gaño. Anndee ko o noddirta fedde makko nden, ko no ɓe jeydiree e yimɓe dulɓoowe ngen.
Hino woodani yedduɓe ɓen, lepte saɗtuɗe. Ɓeya gomɗimɓe ɓe golli golle moƴƴe, hino woodani ɓe haforaneede e njoɓdi mawndi.
E ko on cuɗinanaaɗo golle mun bonɗe, hara himo yi'a ɗe moƴƴuɗe? - Tawde pellet, Alla no majjina on Mo O muuyi, O fewna Mo O muuyi. Wata a tampinir hoore-maa, sunagol fii maɓɓe. Pellet, Alla ko Annduɗo ko ɓe woni huuwude.
Ko Alla woni wurtuɗo keneeli ɗin, ɗi sogga duule, Men yarnira ɗum leydi yoorundi; Men wuurnitira ɗum leydi ndin, ɓaawo ndi yoorude. Ko wano non ummital ngal.
Kala tawɗo ko teddungal faalaa (yo o ɗaɓɓir Alla), tawde ko Alla jeyi teddungal ngal fow: ko ka Makko woni ko konngol laaɓungol ƴawata, golle moƴƴe ɗen ɓamta ngol. Ɓen fewjooɓe boneeji, hino woodani ɓe lepte saɗtuɗe. Pewje ɓen ɗen, ko bonay ɗe.
Ko Alla tagiri on e mbulbuldi, refti e toɓɓere (maniiyu), refti O waɗi on nooneeji. Deyel saawataa, ngel lelnataa kadi, si wanaa e anndal Makko. Wuurnaaɗo wuurnetaake, ɗuytetaake kadi e nguurndam makko, si wanaa no e deftere. Pellet, ɗum ko newanii ɗum Alla.
Maaje ɗen ɗiɗi fotataa: [Ndiyam] goo ɗoo ɗam, ko welɗam, laaɓungo, newiingo njaram mun, ngoo ɗaa, ko lanɗam haaɗuɗam. Hiɗon ñaama e kala majjam, teewu keccu, hiɗon yaltina kadi hen, cuɗaari ndi ɓoornotoɗon. Hiɗa yi'a laaɗe ɗen no awja e maggo, fii yo on ɗaɓɓiron e ɓural Makko. Belajoo on yettay [Mo].
Himo naada jemma on e der ñalorma on, O naada ñalorma on e nder jemma on. O elti kadi naange ngen e lewru ndun. Kala mun no doga haa e lajal innaangal. Ko On mooɗon woni Alla, Joomi mon: Ko Kanko Laamu woodani. Ɗiya ɗi noddoton gaanin Makko, ɗi jeytaa yeru gorol tamara.
Si on noddu ɗi, ɗi nanataa noddaandu mon; hay si ɗi nanoy, ɗi jaabitotaako on. Ñalnde Darngal, ɗi yeddoyay sirku mon on. Alaa habroowo ma, wano Humpitiiɗo On.
Ko onon yo yimɓe, ko onon woni hatonjimɓe e Alla ɓen, Alla kan, ko Kanko woni Galo Yettiniiɗo On.
Si O yiɗii, O naɓa on, O adda tagu hesu.
Ɗum wonaali sattuɗum ka Alla.
Wonki ronndotaako doŋgal wonkii goo. Hay si teddiraaki [junuubi] kin noddii e ronndaneede, ki ronndantaake hay huunde, hay si ko ɓadondiraaɗo Anndu ko jertintaa [nana waaju], ko ɓen hulirooɓe Joomi mun ka wirnii, ɓe ñiiɓi e Julde. Kala on laɓɓiniiɗo, haray ko hoore makko o woni laɓɓinanaade. Ko ka Alla woni ruttorde nden.
Bunɗo e yi'oowo fotataa,
wanaa niɓe ɗen e ndaygu ngun,
wanaa ɗowdi ndin e henndu wulndu ndun.
Wanaa kadi wuurɓe ɓen fotata e maayɓe ɓen. Pellet, Alla no nanina on Mo O muuyani. Wanaa an [Nulaaɗo], woni naninoowo, wonɓe ka genaale ɓen.
An a wonaali, si wanaa jertinoowo.
Pellet, Men nulirii ma goonga, ko a wewlinoowo e jertinoowo. Alaa e mofte, si wanaa jertinoowo feƴƴii e maɓɓe.
Si ɓe fennii ma, hari adinooɓe ɓe ɓen fenniino (Nulaaɓe mun), fewndo ɓen Nulaaɓe maɓɓe addannoo ɓanngannduyeeji, e Ɗeri e Deftere ndayginoore.
Refti nanngitir mi yedduɓe ɓen (halakuyee). Taskii no lepte An ɗen waɗtinirnoo.
E a tinaali wonnde Alla jippinirii ndiyam ka kammu? Men fuɗiniri ɗam dimɗe seertuɗe noone. Hino ka pelle, ɗate daneeje e boɗeeje seertyuɗe noone, e pete ɓaleeje.
Hino e yimɓe ɓen, e daabeeji ɗin, e neemoraaɗi ɗin, ɗi nooneeji mun kadi luutondiri. Anndu ko hulata Alla e jeyaaɓe Makko ɓen, ko annduɓe ɓen. Pellet, Alla ko Fooluɗo, Haforoowo.
Ɓen janngooɓe Deftere Alla nden, ɓe ñiiɓi e julde, ɓe nafqii ko Men arsiki ɓe kon gunndoo e kene, hiɓe jortii njulaaku ngu sontataa.
Fii no [Alla] hunnirana ɓe njoɓdiiji maɓɓe ɗin, O ɓeyda ɓe e ɓural Makko ngal. Kanko, ko O Haforoowo, Annditanoowo [on] .
Kon ko Men wahayini e maaɗa e Deftere nden, ko ɗum woni goonga, gomɗinde e ɗen wonɗe yeeso mayre. Pellet, Alla ko Humpitiiɗo Rentuɗo jeyaaɓe Makko ɓen.
Refti Men ronini Deftere nden, ɓen ɓe Men suɓii e jeyaaɓe Amen. Hino e maɓɓe tooñuɓe hoore-mun, hino e maɓɓe hakindinɗo, hino e maɓɓe foolondirooɓe e moƴƴereeji, duŋayee Alla; ko ɗum woni ɓural mawnungal ngal.
Aljannaaji ñiiɓal, ɗi naatata e mun, hara hiɓe cuɗiree ton, jawe kaŋŋe e kaalise e lu’u-lu’u; comci maɓɓe ɗin ton, ko sooyi.
Ɓe wi'a: "Yettoore woodanii Alla, On ittanɗo en suno. Pellet, Joomi men, ko Haforoowo, Warjotooɗo.
On weernirɗo en ɓural Makko ngal, e galle ñiiɓal, tampere (woo) heɓataa en ton, wanaa ronkere heɓata en ton.
Yedduɓe ɓen kan, ko Yiite Jahannama woodani ɓen; maayde ñaawetaake e maɓɓe, sakko ɓe maaya, ɓe hoynantaake kadi lepte magge ɗen. Ko wano nii Men yoɓitirta kala yedduɗo.
Hara hiɓe ooloo nder ton [ɓe wi'a]: "Joomi amen, yaltin men; men golla moƴƴere, hara wonah ko men gollaynoo kon". [O jaaboo ɓe]: "E men wuurnaano on yeru ko waajitotooɗo waajitoranoo e mun? Jertinoowo kadi ari e mon? Awa meeɗee, sabu faabo alanaa tooñooɓe ɓen".
Pellet, Alla ko Annduɗo wirniiɗi kammuuli ɗin e leydi ndin. Ko O Annduɗo ko suuɗii e ɓerɗe.
Ko Kanko woni waɗuɗo on lontiiɓe ka leydi. Kala yedduɗo, ko e makko lorra geddi makko yantata. Yeddugol heeferɓe ɓen, ɓeydataa ɓe ka Joomi maɓɓe, si wanaa tikkere. Yeddugol ɓeydataa heeferɓe ɓen, si wanaa hayrere.
Maaku: "E on yi'ii rendiiɗi mon rewoton gaanin Alla ɗin? Hollee lam ko ɗi tagi ka leydi. Kaa hiɗi mari geɓal e [tagugol] kammuuli ɗin? Kaa Men addan ɓe Deftere, nde ɓe woni e ɓanndannduyee mun? Si ko woni, tooñooɓe ɓen alaa e fodude yoga maɓɓe, si wanaa hodo".
Pellet, ko Alla jogitii kammuuli ɗin e leydi ndin, fii wata ɗi dirtu. Hay si ɗi dirtayno, hay gooto jogitotaako ɗi e ɓaawo Makko. O laatike Muññiiɗo, Haforoowo.
Ɓe woodndiri Alla, hattirde e goondooje maɓɓe, wonnde si jertinoowo arii e maɓɓe, pellet, ɓe wonay ɓurɓe feewude wootere e mofte ɗen. Nde jertinoowo non arunoo e maɓɓe, ɗum ɓeydaali ɓe, si wanaa woɗɗitagol.
[Ɓe waɗiri ɗum] mawnintinaare ka keydi, e pewje ɓenɗe. Pewje bonɗe ɗen non huuɓitataa, si wanaa jom-mun'en. Hara hiɓe sabbitii, si wanaa sunna (Alla) on e adinooɓe ɓen? A heɓantaa sunna Alla on battiigu, a heɓantaa sunna Alla waylirɗum.
E ɓee yiilaaki ka leydi, ɓe taskoo ko honno battane adinooɓe ɓen wonirnoo? Hari no ɓuri ɓe tiiɗude doole. Alla siforaali wonnde goɗɗum no ronkina Mo ka kammuuli maa ka leydi. Tawde pellet, ko O Annduɗo, Hattanɗo.
Si tawno Alla nanngitirayno yimɓe ɓen ko ɓe faggitorii kon, O accataano ruugayngel e dow mayri. Ko woni tun, Himo nennitana ɓe haa e lajal anndaa ngal. Si lajal maɓɓe ngal hewtii, [O nanngay ɓe], tawde pellet, Alla ko Reenuɗo jeyaaɓe Makko ɓen.
Yaa-Siin
Mi woondirii Al*ur'aana ñeñaande nden.
Pellet, an (Nulaaɗo), ko a jeyaaɗo e Nulaaɓe ɓen.
E dow laawol focciingol.
Jippinannde On Fooluɗo, Hinnotoo.
Fii yo a jertinir nde yimɓe, ɓe baabiraaɓe mun jertinanooka: ɓen ko welsindiiɓe.
Gomɗii konngol [lepte] jojjii e ko ɓuri ɗuuɗude e maɓɓe; ɓen ɗon gomɗintaa.
Menen Men waɗii ka daaɗe maɓɓe kolommbooje, ɗen ko yottiiɗe ka bokkuɗe; hara ko ɓe ŋalliniiɓe.
Men waɗi yeeso maɓɓe heedo, ɓaawo maɓɓe kadi heedo, Men hippi ɓe (gite ɗen); waɗti ɓe yi'ataa [goonga].
Hino fota e maɓɓe, foti a jertini ɓe, maa a jertinaali ɓe; ɓe gomɗintaa.
Anndu ko jertintaa (jaɓa), ko on jokkuɗo Jantoore (Alqur'aana) nden, o huli Jom-Yurmeende On ka wirnii. Wewlinir mo haforaneede e mbarjaari teddundi.
Ko Menen woni wuurnitooɓe maayɓe ɓen, Men winnda ko ɓe ardini e batteeji maɓɓe. Kala huunde, Meɗen mofti nde e deftere ɓanngunde.
Piyan-ɓe misal, fii yimɓe saare, tuma nde Nulaaɓe arunoo ɓe,
Nde Men nulunoo e maɓɓe, [Nulaaɓe] ɗiɗo, ɓe fenni ɓen, Men sammbiniri ɓen, tataɓo, ɓe wi'i: "Menen, ko men Nulaaɓe e mo'on".
[Yimɓe saare nden] wi'i: "On wonaali, si wanaa ko on ɓanndinke wano menen. Jom-hinaranke On jippinaali hay huunde, on wonaali, si wanaa ko on fenooɓe".
[Nulaaɓe ɓen] wi'i: "Joomi amen no anndi pellet, ko men Nulaaɓe e mo'on.
Fawaaki men non, si wanaa yottingol ɓanngina".
[Yimɓe saare nden] wi'iti: "Men hiitori on kataa. Si tawii non on haɗitaaki, ma men fiɗu on, lepte muusuɗe kadi memira on immorde e amen".
[Nulaaɓe ɓen kadi] wi'iti: "Kiite mon ɗin, hiɗon wonndi e mun. Ko si on waajaama (hiitinoɗon)? Tigi on, ko on yimɓe fantinooɓe!".
Gorko iwri ka ɓuri woɗɗude e saare nden, o ari himo yaccoo, o wi'i: "Ko onon yo yimɓe am, kori jokkee Nulaaɓe ɓen,
jokkee ɓen ɓe lamndotaako on njoɓdi, ɓen ko fewnaaɓe.
E ko haɗata lam rewugol On taguɗo Lam? Ko ka Makko woni ruttorde mon.
E mi jogtoto reweteeɗi gaanin Makko? Si Jom-yurmeende On muuyanii lam lorra, tefoore majji duncantaali lam hay huunde, ɗi dɗandataa lam kadi.
Haray min ontuma, mi wonii e majjere ɓanngunde.
Min on, mi gomɗinii Joomi mon, nananee lam".
[O] wi'anaa: "Naatu Aljanna". O wi'i: "Haaniino yimɓe am ɓen annda,
ko Joomi am haforani lam, O waɗi lam e teddinaaɓe ɓen".
Men jippiniraano koneeli ka kammu, e yimɓe makko ɓen, ɓaawo maako. Men wonaanii jippinooɓe [ɗin koneeli].
(Halkeede maɓɓe) wonaali, si wanaa haacaango wooto, tawi ɓe laatii maayɓe-ɓutti.
Ee hayreede jeyaaɓe [fenunooɓe]! Nulaaɗo araali e ɓɓe, si wanaa ɓe waɗtayno mo jalnori.
E ɓee yi'aali ɗuuɗii e gire ɗe Men halki ado maɓɓe? Wonnde ɓen ruttitotaako e maɓɓe.
Ɓe fow wonaali, si wanaa ko mooɓoyteeɓe ka Amen.
Hino wonani ɓe maande: leydi yoorundi ndin, Men wuurniti ndi, Men yaltini gabbe e mayri, tawi ko e ɗen ɓe ñaamata.
Men waɗi e mayri gese tamarooje e inabuuje, Men ɓulni e mayri ɓulli(ceewle)
fii no ɓe ñaamira dimɗe mun ɗen e kon ko ɓe golliri juuɗe maɓɓe ɗen. E ɓe yettataa (Alla)?
Senaade woodanii taguɗo nooneeji ɗin On fow: gila e ko leydi ndin fuɗinta kon, haa e wonkiiji maɓɓe ɗin, e kon ko ɓe anndaa!
Maande goo kadi wonanii ɓe: e jemma on, Meɗen sorta e makko ñalorma on, tawa ɓe wontii e niwre.
E naange ngen, hinge doga haa e ñiiɓirde magge; ɗum ko eɓɓoore Fooluɗo, Annduɗo On.
E lewru ndun, Men eɓɓani ndu jipporde, haa ndu waɗtinira wa baaŋal tamaro kiiɗngal.
Wanaa naange ngen woni ko haanini hewtitagol lewru ndun, wanaa jemma on woni ko aditotoo ñalorma on; kala majji non, ko e laawol mun woni dogude.
Maande goo wonanii ɓe, wonnde Men roondike geyngol maɓɓe ngol, ka laana hebbinaaka;
Men tagani ɓe sugu makko, ko ɓe waɗɗoo.
Si Meɗen yiɗuno, Men yoolayno ɓe; hara faabo alanaa ɓe, wanaa kadi ɓe daɗndeteeɓe,
si wanaa yurmeende immornde e Amen, e dakmitagol haa e saanga.
Si ɓe wi'anaama: "Rentee e kon ko woni yeeso mon e ɓaawo mon, belajo'o, on yurminte"...!
Aaya woo e Aayeeje Joomi maɓɓe ɗen araali e maɓɓe, si wanaa ɓe ɗuurnooɗe.
Si ɓe wi'anaama kadi: "Wintee(nafqe) e kon Alla arsiki on", yedduɓe ɓen wi'ana gomɗimɓe ɓen: "E men ñamminay on tawɗo si Alla muuyuno, O ñamminayno mo? On wonaali, si wanaa e nder majjere ɓanngunde".
Hiɓe wi'a: "Ko honnde tuma woni ndee Fodoore, si on laatike goonguɓe?"
Ɓe habbaaki, si wanaa haacaango wooto, nanngayngo ɓe, hara hiɓe yeddondira.
Ɓe waawoytaa wasiyagol ontuma, wanaa ɓe ruttoytooɓe e yimɓe maɓɓe ɓen.
Wutte ka Alaandu, ɓe yaltira e genaale ɗen, ɓe heñora ka Joomi maɓɓe,
hiɓe wi'a: "Ee bone amen! Ko hommbo immini men e genaale amen?" Ko ɗum woni ko Hinaranke On fodunoo; Nulaaɓe ɓen goonginii.
(Ummital) ngal wonaano, si wanaa haacaango gooto, tawi ɓe fow ɓe addaama ka Amen.
Hannde non, wonkii tooñirtaake hay huunde. On yoɓitirtaake, si wanaa kon ko gollaynoɗon.
Yimɓe Aljanna ɓe hannde, pellet, hiɓe e nder soklio, hiɓe neeminoo;
kamɓe e genndiraaɓe maɓɓe ɓen,e ley ɗowɗe, hiɓe soɓɓindii e hoore danɗe.
Hino woodani ɓe ton, ɓiɗɓe leɗɗe, hino woodani kadi, kon ko ɓe noddata.
"Salaamun", konngol [kisiyee], immorde e Joomiraaɗo, Hinnotooɗo.
"Sertee non hande, onon ɓee bomɓe!
Mi ahodaano e mon, onon ɓiɗɓe Aadama, wonnde wata on rewu seytaane? Tawde pellet, ko o gaño mon ɓannguɗo,
[Mi yamiri on] kadi rewugol Lam. Ko ngol woni laawol focciingol ngol.
Gomɗii o majjinii tagu ɗuuɗungu e mon. E on wonaano haqqilooɓe?
Ko ngee woni Jahannama, nge wonanoɗon fodaneede ngen.
Naatiree nge hannde, sabu kon ko yeddiraynoɗon.
Hannde, Men notay e kunndule maɓɓe ɗen, juuɗe maɓɓe ɗen yewta Men, koyɗe maɓɓe ɗen kadi seeditoo e kon ko ɓe wonunoo e faggitagol".
Si Men yiɗuno, Men mehayno gite maɓɓe ɗen, ɓe adondira e laawol ngol. Kono ko honno ɓe yiirata?
Si Men yiɗuno kadi, Men montayno ɓe e nokku maɓɓe on; hara ɓe hattantaa feƴƴugol ɓe yiltotaako.
Kala mo Men juutni nguurndam mun, Men yiltitay mo e tagu ngun. E ɓee haqqiltaa?
Men anndinaali mo (kanko Muhammadu) gimɗi; ɗum haananaa mo. [Deftere] nden wonaali, si wanaa jantoore e janngeteende ɓanngunde,
fii yo o jertin nde, on wonɗo wuurɗo (ɓernde), Konngol lepte ngol jojja e heeferɓe ɓen.
E ɓe yi'aali, wonnde Men tagiranii ɓe neemoraaɗi, e ko juuɗe Amen golli, hara hiɓe jeyinooɗi;
Men eltani ɓe ɗi: no e majji ɗi ɓe waɗɗotoo, no e majji ɗi ɓe ñaamata;
hino woodani ɓe ton, nafooje e njaram. E ɓee kan yettataa (Mo)?
Ɓe jogitorii gaanin Alla reweteeɗi, jortagol ɓe faabeedee.
Ɗi hattanaa faabagol ɓe; ko ɓe konu tawneteengu e majji.
Wata konngol maɓɓe sunine. Pellet, Meɗen anndi ko ɓe suuɗata e ko ɓe feññinta.
E neɗɗanke on yi'aali, wonnde Men tagirii mo e toɓɓere maniiyu? Kono tawaa mo ko o wennjoowo ɓannguɗo!
O fiyani Men misal, kono o yejjiti tageede makko; o wi'i: "Ko hommbo wuurnitata ƴi'e ɗen, si ɗe rappii?"
Maaku: "Ko wuurnitoowo ɗe, ko taguɗo ɗe On ka laawol aranol. Ko Kanko woni annduɗo fii kala tagu;
On waɗanɗo on yiite, iwde e leɗɗe kecce, tawa ko e majje huɓɓirton nge.
Kere taguɗo kammuuli ɗin e leydi ndin wonaali haɗtanɗo tagugol yeru maɓɓe? Ɗum ko pellet! Ko Kanko woni Ɗuuɗuɗo tageefo, Annduɗo.
Anndon fiyaaku Makko On, si O faandanike huunde, ko O wi'anay nde tun: "Laato", nde laatoo.
Senayee woodanii On Mo laamateeri kala huunde woni e juuɗe Mun! Ko ka Makko rutteteɗon.
Mi woondirii saffiniraaɗi ɗin saffaaji.
Mi woondirii soggirayɗi (duule) ɗin soggugol.
Mi woondirii janngirayɗi ɗin, anndintinorgol:
"Pellet, reweteeɗo mon On, ko bajjo,
Jeyɗo kammuuli ɗin e leydi ndin, e kon ko woni hakkunde ɗin ɗiɗi, Jeyɗo kadi fuɗirɗe ɗen.
Men cuɗirii kammu (hikkii ngu) aduna ngun: cuɗaari koode ɗen,
e reenirgol (ngu) kala seytaane raɗaandu.
Ɗi haɗtanaaka heɗitagol mbatu [Malaa'ika'en] toowu ngu ngun; tawde hiɗi feroree e kala baŋŋe,
ka raɗagol (ɗi). Hino woodani ɗi kadi, lepte duumiiɗe.
Si wanaa ndun bifti ndu e majji, jilannde [haala], ndu rewniree hoodere tufaynde.
Lamndo ɓe: si ko kamɓe ɓuri saɗtude tagude kaa ko ɓen ɓe Men tagi? Men tagirii ɓe kamɓe, loopal narnungal.
Si ko woni, a haawi, hiɓe jalnora!
Si ɓe waajaama, ɓe waajitortaa;
si ɓe yi'ii maande, ɓe jalkita,
ɓe wi'a: "Ɗum wonaali, si wanaa mbilewu ɓanngu ngu.
Eyoo si men maayii, men wontii mbullaari e ƴi'e, haray ko men immintinoyteeɓe?"
Baabiraaɓe amen adinooɓe ɓen kadi e minen?"
Maaku: "Pellet! Hara le ko on hoynaaɓe".
Anndon ɗum, ko wuttaandu wooturu pet, tawee jaka yoo, hiɓe ndaara,
Ɓe wi'a: Ee bone amen ! Ko ndee woni Ñalaande njoɓdi kuuɗe".
"Ko ndee woni Ñalaande ñaawoore, ko fennaynoɗon fii mun".
Mooɓee tooñuɓe ɓen, e nandadiiɓe maɓɓe ɓen, e kon ko ɓe wonunoo e rewde,
ko wonaa Alla. Soggireeɓe ka laawol Jahiimi.
Darnon ɓe, tawde ko ɓe lamnditeteeɓe".
"Ko heɓi on, on wallindirtaa?"
Ko woni kamɓe on hannde, ko ɓe jebbilii ɓe,
woɗɓe e maɓɓe fewtita ɓeya, ɓe lamndondira;
ɓe wi'a: "Ko onon woni ko ardiranaynoo men, ka ɓaŋŋe ñaamo".
(Koohooɓe) ɓen wi'a: "Ko woni kon, on meeɗaano wonnde gomɗimɓe.
Doole woo men alanaano on. Si ko woni, on wonuno yimɓe bewɓe.
Konngol Joomi men ngol, jojjii e men; pellet, ko en meeɗooɓe [lepte ɗen].
Men bewinno on, tawde hay menen, ko men bewnooɓe".
Kamɓe on nden ñalnde, ko ɓe hawtoyteeɓe ka lepte.
Ko nii Menen Men huuwirta bomɓe ɓen.
Kamɓe si ɓe wi'anooma: "Reweteeɗo alaa si wanaa Alla", ɓe mawnintinoo.
ɓe wi'a: "Kere men accitiray reweteeɗi amen ɗin, fii yimoowo haangaaɗo?"
Si ko woni, (Nulaaɗo) on ko goonga ardi, o goongini Nulaaɓe ɓen.
Pellet, ko on meeɗay ɓe lepte muusuɗe ɗen.
On yoɓitetaake, si wanaa yeru kon ko huuwaynoɗon,
si wanaa jeyaaɓe Alla laɓɓinaaɓe ɓen,
hino woodani ɓen ɗon, fanndaari anndaandi:
muuyanteeɗi, kadi ko ɓe teddinaaɓe,
ka Aljannaaji neeminiiɗi,
e hoore danɗe, ko ɓe fewtondirɓe.
Hara kore hino wannginii e maɓɓe, immorde e ɓulirde
daneere, lewñunde, fii yarooɓe,
muusu hoore alaa e majjam, wanaa ɗam siwrinirteeɓe ɗam.
Hino woodani ɓe (ton): raɓɓiduɓe ndaarɗe, yaaja giteeɓe,
wa'uɓe wa boofo maraaɗe.
Woɗɓe e maɓɓe fewtita ɓeya, ɓe lamndondira.
Goɗɗo e maɓɓe wi'a: "Min miɗo marunoo wonndiiɗo,
wi'aynooɗo: "Kere ko a jeyaaɗo e googimɓe ɓen?
Eyoo si en maayii, en wontii mbullaari e ƴi'e, haray ko en yoɓitoyteeɓe?"
O wi'a: "Taw si ɗon yiɗi ƴeewude?"
O ƴeewa, o haynoo oya ka tummbo Dulbunge,
o wi'a: "Mi woondirii Alla ! A eɓɓuno fii no mi halkorde!
Si wanaano moƴƴere Joomi am nden, mi tawdeteno e [lepteteeɓe ɓen].
Wonaa non enen maayataa,
si wanaa maayde men aranere nden, en wonaali kadi lepteteeɓe?"
Pellet, ko ɗum ɗoo woni maloore mawnunde nden.
Ko fii sugu ɗum ɗoo, woni yo gollooɓe gollan.
Hara ko ɗum ɓuri moƴƴude jipporde, kaa ko leggal "Zaqquumi" [ngal haaɗungal]?
Men waɗii ngal jarrabuyee tooñuɓe ɓen.
Ngal, ko leggal yaltayngal ka tummbere Dulbunge.
Dimɗe maggal, hino wa'i wa ko'e seytanooji.
Kamɓe on, pellet, ko e maggal ɓe nyaamirta, ɓe hebbinira ngal deedi maɓɓe.
Refti hino woodani ɓe e dow maggal, njaram fatinaaɗam.
Refti ruttorde maɓɓe nden, ko ka Dulɓoowe.
Ɓe tawu baabiraaɓe maɓɓe ɓen, ko majjunooɓe,
ɓe woni e yaccagol jokka baɗteeji maɓɓe.
Gomɗii, ko ɓuri ɗuuɗude e aramɓe ɓen, majjiino, ado maɓɓe.
Gomɗii le, Men nuluno e maɓɓe, jertinooɓe.
Kono ndaaru baɗtane ɓen jertinanooɓe, no wa'unoo!
Si wanaa jeyaaɓe Alla, laɓɓinaaɓe ɓen.
Gomɗii Nuuhu nodduno Men, Men moƴƴii jaabotooɓe.
Men daɗni mo, kanko e yimɓe makko ɓen, e suno mawnungo ngon,
Men waɗi geyngol makko ngol, heddotooɓe ɓen.
Men accani mo mantoore, e sakkitiiɓe ɓen.
Kisal wonii e Nuuhu, e nder winndere nden.
Ko non woni ko Men warjorta moƴƴimɓe ɓen.
Kanko, ko o jeyanooɗo e jeyaaɓe Amen gomɗimɓe ɓen.
Refti Men yooli heddii ɓe ɓen.
Hino jeyanoo e jokkuɓe mo ɓen, Ibraahiima.
Tuma nde ardunoo ka Joomi makko, e ɓernde hisunde.
Nde o maakannoo ben makko e yimɓe mun ɓen: "Ko honɗum rewoton?
E ko reweteeɗi fefindaaɗi, ko wanaa Alla, faalaɗon?
Ko sikkuɗon e Joomiraawo tageefo ngon?"
O ndaariri ndaarande ka koode,
o maaki: "Ko mi nawnuɗo".
Ɓe acci mo, ɓe hucciti.
O moltii e reweteeɗi maɓɓe ɗin, o maaki: "E on ñaamataa?
Ko heɓi on, on wowlataa?"
O moltorani ɗi, piyirgol ɗi ñaamo ngon.
Ɓe fewri ka makko, hiɓe yaawno.
O maaki: "E on reway kon ko lesuɗon,
hara le ko Alla tagi on, e kon ko golloton?"
Ɓe wi'i: "Mahanee mo maadi, bugoɗon mo ka dulɓayange".
Ɓe faandanii mo feere; kono Men waɗi ɓe sooyube ɓen.
O maaki: "Min on, ko mi feroowo ka Joomi am, aray nde O fewnata lam.
Joomi am, yeɗam geɓal moƴƴuɓe".
Men wewliniri mo, geɗal muññiiɗo.
Nde on yottinoo e makko jahal, [Ibraahiima] maaki: "Ko an ɓiɗɗo am, min mi yi'ii e ɗoyngol, wonnde miɗo hirse. Ndaaru ko yi'uɗaa". [Ismaa'iila] maaki: "Ko onon yo baaba'en, waɗee ko yamiraɗon kon, on tawoyay lam, si Alla jaɓii, jeyaaɗo e muñiiɓe ɓen".
Nde ɓe jebbilaninoo (ymiroore Alla nden), o hippiri mo tiinde nden,
Men noddiri mo wiide: "ko yo Ibraahiima !
Pellet, a goonginii koyɗol ngol. Ko Menen Men yoɓirte moƴƴinooɓe ɓen".
Pellet, ko ɗum ɗoo woni jarrabuyee ɓannguɗo on.
Men soktiri mo kirse mawɗe.
Men accani mo mantoore, e sakkitiiɓe ɓen.
"Kisiyee wonii e Ibraahiima".
Ko wano nii Men yoɓirta moƴƴinooɓe ɓen.
Kanko, ko o jeyaaɗo e jeyaaɓe Amen gomɗimɓe ɓen.
Men wewlintiniri Ishaaqa, Annabaajo jeyaaɗo e moƴƴuɓe ɓen.
Men hebbini barki e makko e Ishaaqa. Hino e geyngol maɓɓe ngol: moƴƴinɗo, e tooñuɗo hoore-mun ɓanngini.
Gomɗii Men moƴƴike e dow Muusaa e Haaruuna,
Men daɗni ɓe, kamɓe e yimɓe maɓɓe ɓen, e ngoƴo mawnungo,
Men walli ɓe, ɓe woni fooluɓe ɓen.
Men okki ɓe Deftere ɓannginnde nden.
Men fewniri ɓe, e laawol focciingol ngol.
Men accani ɓe mantoore, e sakkitiiɓe ɓen.
"Kisal wonii e dow Muusaa e Haaruuna".
Ko wano nii Men yoɓitirta moƴƴimɓe ɓen.
Kamɓe ɗiɗo, ko ɓe jeyanooɓe e jeyaaɓe Amen gomɗimɓe ɓen.
Pellet, Ilyaasa kadi, ko jeyanooɗo e Nulaaɓe ɓen.
Janto nde o maakannoo yimɓe makko ɓen: "E on hulataa [Alla]?
E ko "Ba'ala" rewoton, accon ɓurɗo moƴƴude tagu On?
Woni Alla, Jeyɗo on, Jeyi baabiraaɓe mon adinooɓe ɓen?"
Ɓe fenni mo, awa non, ko ɓe tawnoyteeɓe (ka lepte).
Si wanaa jeyaaɓe Alla laɓɓinaaɓe ɓen.
Men accani mo mantoore, e sakkitiiɓe ɓen.
"Kisal wonii e dow Ilyaasiina'en".
Ko wano nii Men yoɓirta moƴƴimɓe ɓen.
Kanko, ko o jeyanooɗo e jeyaaɓe Amen gomɗimɓe ɓen.
Pellet, Luutu kadi, ko jeyanooɗo e Nulaaɓe ɓen.
Janto nde Men daɗndunoo mo, kanko e ɓeynguure makko nden fow,
si wonaa nayeeja debba, tawaaɗo e luttunooɓe ɓen,
refti Men oƴƴi heddii ɓe ɓen.
Onon non, hiɗon rewa e hoore-maɓɓe, dawol mon.
e ka jemma. E on haqqiltaa?
Pellet, Yuunusa kadi, ko jeyanooɗo e Nulaaɓe ɓen.
Janto nde o dogirnoo ka laana hebbinaaka,
o urbinii, o jeyaa e foolaaɓe ɓen.
Linngii ngii moɗi mo, ko o felniiɗo.
Si wanaano tawde himo jeyanoo e subbunhinotooɓe ɓen,
o ñiiɓayno e reedu maggii, haa ñalnde ɓe immintinoytee.
Men werlii mo ka ladde, ko o nawnuɗo.
Men fuɗini e mayre, leggal buudi.
Men nuli mo e ujune teemeder yimɓe, maa ko ɓuri.
Ɓe gomɗini, Men dakmiti ɓe haa e dumunna.
Lamndii ɓe:" E ko Joomi maa woodanta ɓiɗɓe rewɓe, kamɓe kan worɓe?
Kaa Men tagir Malaa'ika'en rewɗinaaɗi, hara ko ɓe seediiɓe?"
Faamee, kamɓe e pepindaale maɓɓe ɗen, hiɓe wi'a:
"Allah jibinii"; pellet, ɓe fanay!
Hara O suɓay ɓiɗɓe rewɓe ɓen e dow worɓe ɓen?
Ko heɓi on, si ɗon ñaawira non?
E on miijitottaako?
Kaa hiɗon jogii hujja ɓannguɗo?
Haray addee deftere mon nden, si wonii ko on goonguɓe!".
Ɓe waɗi hakkunde Makko e Malaa'ika'en, asko; hara non, Malaa'ka'en no anndi, ɓen ko tawnoyteeɓe (ka lepte).
Senayee woodani Allah, e kon ko ɓe sifotoo!
Si wanaa jeyaaɓe Allah laɓɓinaaɓe ɓen.
Anndon onon e ko rewoton kon,
on wonaali majjinooɓe ɗum [goɗɗo goo],
si wanaa tawɗo on ko naatoowo ka Dulɓaynge.
[Malaa'ika'en wi'i]: "Alaa e amen, mo alanaa ɗum, darorde anndaande;
Ko menen woni saffinaaɓe ɓen;
Ko menen kadi woni subbunhinotooɓe ɓen.
Ɓe woniino e wi'ugol:
"Hara Deftere iwnde e adinooɓe ɓen, no woodannoo men,
men wonayno jeyaaɓe Allah laɓɓinaaɓe.
Ɓe yeddi nde, kono aray ɓe anndoya !
Gomɗii Konngol Amen ardinoke, fii jeyaaɓe Amen, Nulaaɓe ɓen,
wonnde pellet, ko kamɓe woni walleteeɓe ɓen,
e wonnde ko konu Amen ngun, woni foolooɓe ɓen.
Ɗuurno ɓee, haa e saanga;
ndaaraa ɓe, ɓe aray yi'ude!
E hara ko lepte Amen ɗen ɓe heñorta?
Si ɗe jippike ka tannde (dingiral)maɓɓe, haray bimmbi waajonooɓe ɓen bonii !
Ɗuurno ɓee, haa e saanga;
ndaaraa, ɓe aray yi'ude!
Senayee woodanii Joomi maa, Jeyɗo teddungal, e kon ko ɓe sifotoo !
Kisyee wonii e Nulaaɓe ɓen,
Yettoore woodani Allah, Jeyɗo winndere nden!
Saad. Mi woondirii Alqur'aana, jom waaju !
Si ko woni, yedduɓe ɓen wonii e townitaare e lurral !
Ɗuuɗii e gire ɗen Men halki, ado maɓɓe, ɓen noddi faabo, kono tawi ko bonatno bonii.
Ɓe ŋalɗi, nde jertinoowo jeyaaɗo e maɓɓe, arata ɓe. Yedduɓe ɓen wi'i: "Oo, ko mbileejo heewuɗo fenaande,
Kere o waɗay reweteeɗi ɗin, reweteeɗo gooto? Pellet, ɗum ko huunde haawniinde non".
Mbatu maɓɓe ngun huccitiri wiide: "Yehee, tabiton e reweteeɗi mon ɗin. Ɗum ɗoo, ko huunde eɓɓanaande.
Men nanaali fii ɗum, e diina sakkitiika kan. Ɗum wonaali, si wanaa ko fefindaa.
Kere ko e makko Jantoore nden jippotoo hakkunde amen?" Si ko woni, ɓe wonii e sikkitagol Jantoore Am nden. Wurin, ko fii ɓe meeɗaali taho, lepte Am ɗen!
Kaa ɓe jogiti ngaluuji yurmeende Joomi maa, Fooluɗo, Dokko On?
Kaa ko kamɓe woodani laamagol kammuli ɗin e leydi ndin e kon ko woni hakkunde majji? Haray yo ɓe ƴeenŋu ɓe ƴawa!
Ko ɓe konu hoyngu non, fooleteengu e feddeeji ɗin!
Ado maɓɓe, yimɓe Nuuhu ɓen fennuno, e Aadi'en e Fir'awna jom-peme,
e Samuuda'en, e yimɓe Luutu ɓen, e yimɓe pitaaji ɓen; ko ɓen woni feddeeji (fennuɓe) ɓen.
Kala ɓee wonaali, si wanaa o fennii Nulaaɓe ɓen. Lepte Am ɗen jojji e maɓɓe!
Ɓee habbaaki, si wanaa haacaango gooto, ngo alaa ruttorde.
Ɓe wi': "Joomi amen, yaccinan men geɓal lepte amen, ado Ñalaande hasboore nden".
Muñño e kon ko ɓe wi'ata; annditaa jeyaaɗo Amen on, Daawuuda, jom doole. Ko o ɗuuɗunooɗo tuubugol.
Men eltii pelle ɗen, hiɗe subbunhinoda e makko, ka kiikiiɗe e ka weetugol.
e colli ɗin, hiɗi mooɓindiraa, kala e majji no tuubana Mo.
Men semmbini laamu makko ngun, Men yeɗi mo Annabaaku e fasinteegal.
Hara kumpital wenjunooɓe ɓen arii maa, nde ɓe ƴawunoo ka ganngunal !
Nde ɓe naatuoo ka Daawuuda, o ɗenƴii ɓe. Ɓe wi'i: "Wata a hulu ! Ko wennjuɓe ɗiɗo; goɗɗo e amen tooñii oya. Ñaawir goonga hakkunde amen, wata a tooñu, tinndinaa men e laawol focciingol ngol.
Oo ko musiɗɗo am: himo jogii baali cappanɗe jeenay e jeenay, min miɗo jogii baalii gootii. O wi'i: "Henndinam ngii"; o foolimi e yewtere.
O maaki: "Pellet, o tooñirii ma lamndagol baalii maa ngii, waɗtugol e baali makko ɗin". Ɗuuɗii ko hawtuɓe tooñindirta hakkunde maɓɓe, si wanaa ɓen gomɗimɓe, ɓe golli moƴƴuɗi - ɓen non no fanɗi. - Daawuuda felliti, wonnde Men jarribike mo. O insinanii Joomi makko, o suuyiri sujjugol, o tuubi.
Men yaafanii mo ɗum. Pellet non, hino woodani mo ko Amen, ɓadal e moƴƴude ruttorde.
Ko an yo Daawuuda, Men waɗii ma lomto ka leydi. Ñaawir goonga hakkunde yimɓe ɓen, wata a jokku mbeleeɗe, sakko ɗe majjine e laawol Allah ngol". Pellet, ɓen majjooɓe e laawol Allah ngol, hino woodani ɓe lepte tiiɗuɗe, sabu ko ɓe yejjitiri kon, Ñalaande hasboore nden.
Men tagiraali kammu ngun e leydi ndin e ko woni hakkunde majji kon, meere. Ɗum ko sikke yedduɓe ɓen. Bone woodanii ɓen yedduɓe, e Yiite ngen!
Ka Men waɗay ɓen gomɗimɓe ɓe golli moƴƴi, wano bonnooɓe ɓen ka hoore leydi? Kaa Men waɗay gomɗuɓe ɓen, wano faajireeɓe ɓen?
Ko Deftere barkinaande, woni ko Men jippini e maaɗa, fii no ɓe taskora Aayeeje mayre, e ko joomiraaɓe haqqille ɓen waajitora.
Men yeɗi Daawuuda Sulaymaana, - jeyaaɗo moƴƴo - Ko o ɗuuɗuɗo tuubugol-ruttoo.
Janto nde o hollanoo kiikiiɗe, pucci yooɗuɗi yaawuɗi,
o maaki: "Min ɓurnorii yiɗugol jawdi, dii ko mi jantotoo Joomi am kon, haa [naange] ngen mutoyii.
Ruttee lam ɗi". O woni e sodugol ɗi ka taape e ka daaɗe.
Gomɗii Men jarribike Sulaymaana, Men werlii e jullere makko nden ɓanndu. Refti o tuubi.
O maaki: "Joomi am, haforanam, yeɗaa lam laamu, ngu heertantaako goɗɗo goo, ɓaawo am. Pellet, ko An woni yeɗoowo On".
Men eltani mo henndu ndun, tawi hindu wifira e sago makko, neweende, nokku kala ko o yiɗi.
E seytanuuji ɗin, mahaynooɗi e mutaynooɗi.
Goɗɗi ɗin, ko dummbaaɗi e penɗe.
"Ɗum ko dokkal Amen. Okkitir, maa jogitoraa ko aldaa e lamnditoreede".
Ko pellet, hino woodani mo ka Amen, ɓadal e moƴƴude ruttorde.
Janto kadi jeyaaɗo Amen on Ayyuuba, nde o noddunoo Joomi makko, wonnde : "Seytaane memirii lam tampere e muuseendi".
[Allah wi'ani mo]: "Latir tunndawal maa ngal [ka leydi]: Ɗam ɗoo, ko lootorɗam, ɓuuɓuɗal e njaram".
Men yeɗi mo ɓeynguure makko nden, e yeru maɓɓe tawti ɓe, yurmeende immorde e Amen, e waaju wonannde marɓe haqqille ɓen.
"Nanngir sookewo maa ngon, tamere huɗo, piyiraa ɗum [suddiiɗo maa on], fii wata a firtu (woondoore nden)". Men tawu mo, muññiiɗo. O moƴƴii jeyaaɗo. Pellet, ko o ɗuuɗuɗo tuubugol-ruttoo.
Janto kadi, jeyaaɓe Amen ɓen, Ibraahiima e Ishaaqa e Yaaquuba, joomiraaɓe cemmbe e yi'anɗe.
Men heertinanii ɓe heertinannde, annditugol galle (laakara) ɗen.
E kadi ɓee ka Amen, ko jeyaaɓe e suɓaaɓe moƴƴuɓe suɓaaɓe.
Janto kadi Ismaa'iila, e Yuusa'u, e Zal-Kifli, kala maɓɓe, ko jeyaaɓe e suɓaaɓe.
Ɗum ko waaju. Ko pellet, hino woodani gomɗuɓe ɓen, ruttorde moƴƴunde.
Ɗum ko Aljannaaji ñiiɓal, ɗi ɓe udditanaa dame mun,
hara ko ɓe soɓɓindii ɓe ton, hiɓe nodda ton muuyanteeɗi ɗuuɗuɗi e njaram.
Hino woodani ɓe (ton): raɓɓiduɓe ndaarɗe, goreeɓe.
Ko ɗum woni ko fodaɗon, fii Ñalaande hasboore nden.
Pellet, ɗum ko arsike Amen, gasugol alanaa mo.
Ɗum, [ko njoɓdi maɓɓe]. Pellet, hino woodani kadi bewɓe ɓen, ko ɓuri bonnde e ruttorde,
woni Jahannama, nge ɓe naatoyta. Nge bonii ndaɗɗudi!
Ɗum, ko yo ɓe meeɗu: ko fatata, e ƴeƴƴiri,
goɗɗe ɗen, nannduɗe e majje, ko nooneeji.
E hino dental naatiroyay ngal doole e mon, toolii alanaa ɓe; tawde ko ɓe naatooɓe Yiite !
Ɓen wi'a: bismilla alanaa mon, ko onon defi men ɗum". Nge bonii ñiiɓirde.
Ɓe wi'a: "Joomi amen, defuɗo men ɗum on, ɓeydan mo leptte cowalle ka Yiite".
Ɓeya wi'i: "Ko haɗi men yi'ugol worɓe, ɓe men limtaynoo e bomɓe ɓen?
Hara men jogitorno ɓe ton jalnori, kaa ko gite (amen) yawti ɓe?"
Pellet, ka goonga, ko ɗum woni yeddondiral yimɓe Yiite ɓen.
Maaku: "Anndee ko mi jertinoowo. Reweteeɗo woo alaa, si wanaa Allah Gooto, Fooluɗo On,
Jeyɗo kammuuli ɗin e leydi ndin, e kon ko woni hakkunde ɗin ɗiɗi, Fooluɗo, Haforoowo On".
Maaku: "(Ndee Alqur'aanaare), ko nde kabaaru mawɗo,
kono hiɗon ɗuurnii ɗum.
Ganndal alanaano lam, e fii mbatu ngun dowrowu, tuma nde ɓe wennjaynoo.
Wahayinaaka e am, si wanaa wonnde min on, ko mi jertinoowo ɓanngina".
Janto nde Joomi maa daalannoo Malaa'ika'en: "Min ko Mi tagiroowo ɓanndinke, immorde loopal.
si Mi fotindirii mo, Mi wuttii e makko ruuhu Am on, haray suuyanee mo sujjon".
Malaa'ika'en fow sujji ɓe denndaangal.
si wanaa Ibuliisa, o mawnintinii, o woni jeyaaɗo e yedduɓe ɓen.
(Allah) daali: "Ko an yo Ibuliisa, ko haɗu maa sujjangol ko Mi tagiri juuɗe Am? A mawnintini kaa a jeya e townitiiɓe ɓen?"
O wi'i: "Ko min ɓuri mo moƴƴude. A tagirii lam e yiite, A tagirii mo kanko e loopal".
O daali: "Yaltu ton, an on, ko a riiwaaɗo;
pellet, kuddi Am ndin fawike ma haa Ñalnde njoɓdi diina".
(Ibuliisa) wi'i : "Joomi am, nennitanam, haa ñalnde nde ɓe immintintee".
O daali: "A jeyaama e nennitanteeɓe ɓen,
haa e ñalaande happu anndaaɗo".
O wi'i: "Mi woondirii mawngu Maa ngun ! Ma mi bewnuɓe fow maɓɓe,
si wanaa jeyaaɓe Maa, laɓɓinaaɓe ɓen e maɓɓe".
(Allah) daali: "Mi woondirii goonga, ko goonga mi wowlata,
ma Mi hebbinire Jahannama, e ɓen jokkuɓe ma fow e maɓɓe".
Maaku: "Mi lamndaaki on njoɓdi e fii ɗum; mi wonaali jeyaaɗo e sincooɓe(deftatoobe).
Ndee [Alqur’aanaare] wonaali, si wanaa waaju tageefo ngon.
Ma on anndu (fii) kabaaru mayre, ko neeɓaa !".
Jippagol Deftere nden, ko immorde ka Allah, Fooluɗo, Ñeeño On.
Men jippiniirii Deftere nden e maaɗa, e hoore goonga. rewu Allah, laɓɓinanaa Mo diina kan.
Anndee, ko Allah woodani diina laaɓuka kan. Ɓen non ɓe ɓeya jogitori yiɗɓe gaanin Makko (hara hiɓe wi'a): "Men alaa rewirde ɗi, si wanaa tun no ɗi ɓannira men ka Allah, ɓadal". Pellet, Allah ñaawoyay hakkunde maɓɓe, e kon ko ɓe woni lurrude e mun. Pellet, Allah fewnataa on wonɗo fewnoowo, ɗuuɗuɗo yeddugol.
Sinno Allah yiɗuno, nde O siforta ɓiɗɗo, O suɓayno ko O yiɗi woo, e ko O tagi kon. Senayee woodanii Mo ! Ko Kanko woni Allah, Bajjo, Fooluɗo On.
O tagirii kammuuli ɗin e leydi ndin, goonga.Himo suddira jemma on ñalorma on, O suddira ñalorma on jemma on. O elti naange ngen e lewru ndun, kala majji no doga haa e lajal taƴaangal. Anndee, ko Kanko woni Fooluɗo, Haforoowo On.
O tagii on e fittaandu wooturu, refi O waɗi e ndun, genndo mayru. O jippinani on e neemoraaɗi ɗin, nooneeji jeetati. Himo taga on ka teege yumma mon en, tagu ɓaawo tagu, e nder niɓe tati. Ko On mooɗon Allah, woni Joomi mon ! Ko Kanko laamu woodani. Reweteeɗo alaa, si wanaa Allah. Ko honno ferlitoraɗon [e rewugol Mo]?
Si on yeddii, anndon Allah, ko yondiniiɗo e mon. O jaɓantaa jeyaaɓe Makko ɓen, keeferaaku. Si on yettii Mo non, O weltanoo on ɗum.Hay gooto roondantaako goɗɗo woo donngal mum. Refti ko ka Joomi mon, woni ruttorde mon; O yeetitoo on, fii kon ko gollaynoɗon. Pellet, ko O annduɗo, ko woni e ɓerɗe.
Si loraa memii neɗɗo on, o noddira Joomi makko, ruttagol e Makko. Refti si O okkii mo moƴƴere, immorde ka Makko, o yejjita ko o noddaynoo kon ado ɗum, o waɗana Allah kafidiiɗi, fii no o majjinira (yimɓe ɓen) e laawol Makko ngol. MaAku: "Dakmitor keeferaaku maa ngun, seeɗa. Pellet, ko a jeyaaɗo e yimɓe Yiite ɓen".
Kaa ko on yankinotooɗo tummbo jemma, ko o sujjoowo, darotooɗo (naafe), hara himo laakara, himo jortii yurmeende Joomi makko nden... Maaku: "Hara annduɓe ɓen fotay e ɓe anndaa ɓen?" Anndu ko waajitotoo, ko joomiraaɓe haqqille ɓen.
Maaku: "Ko onon yo jeyaaɓe Am gomɗimɓe, hulee Joomi mon". Hino woodani moƴƴimɓe (golle) ɓen e oo aduna, mbarjaari. Leydi Allah ndin ko yaajundi. Anndee muññiiɓe ɓen timminirante njoɓdi maɓɓe ndin, ko aldaa e limoore.
Maaku: "Min mi yamiraama rewugol Allah, laɓɓinana Mo diina kan,
Mi yamiraa kadi, wonugol arano e jebbiliiɓe ɓen".
Maaku : "Min miɗo huli, si mi yeddii Joomi am, lepte Ñalaande Mawnde".
Maaku: "Ko Allah mi rewata, mi laɓɓinan Mo diina am.
rewee ko yiɗuɗon onon, hara wanaa Kanko. Maaku: "Ko woni hayruɓe ɓen, ko ɓen ɓe tawata Ñalnde Darngal, ɓe hayrinii ko'e maɓɓe, e ɓeynguureeji maɓɓe". Anndee ko nden woni hayrere ɓanngunde nden.
Hino woodirani ɓe senngo dow maɓɓe, kippoodi Yiite, e kippoodi senngo ley maɓɓe. Ko ɗum woni ko Allah hulɓinirta jeyaaɓe Makko ɓen. Ko onon yo jeyaaɓe Am, kori hulee Lam!
Ɓen woɗɗitorɓe rewugol bewnooji ɗi, ɓe ruttii e Allah, welo-welo no woodani ɓe. Wewlinir jeyaaɓe Am ɓen,
nanooɓe Konngol ɓen, ɓe jokka ko ɓuri moƴƴude e maggol. Ko ɓen woni ɓe Allah fewni ɓen, ko ɓen woni joomiraaɓe haqqille ɓen.
E ko on mo konngol lepte jojji e mun... E ko an daɗndata wonɗo ka Yiite?
Si ko ɓen huluɓe Joomi mun, hino woodani ɓe kuɓeeje [ka Aljanna] e kuɓeeje mahaaɗe dow majje, hara canɗi no ila ley majje. Ko fodoore Allah ! Allah non firtataa fodoore.
E a yi'aali, wonnde Allah saaƴinirii ndiyam ka kammu, o naadi ɗam e nder ɓulli ka leydi; refti O yaltinira ɗam remuru seedundu noone, refti ndu ɗayɗa, yi'aa hindu soyɗi; refti O waɗa ɗum ko muncaa. Pellet, wonii e ɗum, waaju, wonannde joomiraaɓe haqqille ɓen.
E ko on mo Allah yaññani ɓendre mun nden, fii lislaamu, hara himo e ndaygu immorde ka Joomi makko... Bone woodanii ɓen yooruɓe ɓerɗe mun, e jantagol Allah. Ɓen wonii e majjere ɓanngunde.
Allah jippinii ko ɓuri moƴƴude e yewtere, Deftere nanndunde [ñaawooje], ɗimmitunde. Nde guri ɓen hulooɓe Joomi mun riɓirta (nanugol nde), refti guri e ɓerɗe maɓɓe deeƴira jantoore Allah nden. Ko ɗum woni peewal Allah ngal O fewnirta on Mo muuyani. Kala non mo Allah majjini, haray fewnoowo mo alaa.
E ko on reentariiɗo yeeso mun ngon, e lepte bonɗe ɗen Ñalnde Darngal... Tooñuɓe ɓen wi'anee ontuma: "Meeɗee kon ko wonunoɗon faggitanaade".
Adinooɓe ɓen fenniino, lepte ɗen ardirani ɓe, ka ɓe so'aa-anndude.
Allah meeɗiniri ɓe koyeera, ka nguurndam aduna. Pellet non, ko lepte laakara ɗen non, ɓuri mawnude, si tawno hiɓe anndunoo!
Gomɗii Men piyanii yimɓe ɓen, e ndee Alqur'aanaare, kala misal, belajo'o, ɓe waajitora.
Alqur'aanaare (janngeteende) e haala Aarabu, nde aldaa e ooñaare, fii no ɓe gomɗira.
Allah waɗii misal, gorko mo lurruɓe hawti ɗum, hiɓe pooɗondira mo, e gorko laaɓanɗo gorko [goo]: Hara ɓen ɗiɗo fotay e misal? Yettoore woodanii Allah! Kono ɓurɓe ɗuuɗude e maɓɓe, ɓe anndaa.
Pellet, ko a maayoowo, kamɓe kadi ko ɓe maayooɓe;
refti onon, Ñalnde Darngal, ko ka Joomi mon, yeddondiroyton.
E ko hommbo ɓuri tooñde wa on fenuɗo e hoore Allah, maa o fenni goonga kan nde ka arunoo e makko? E wonaa Jahannama woni jaaƴorde yedduɓe ɓen?
On non arduɗo e goonga, o goongini ɗum, ko ɓen woni gomɗuɓe ɓen.
Hino woodani kala ko ɓe faaletee, ka Joomi maɓɓe; ko ɗum njoɓdi moƴƴinooɓe ɓen.
fii no Allah yawtirana ɓe, ko ɓuri bonnde e ko ɓe golli kon, O yoɓitira ɓe njoɓdi maɓɓe ndin, ko ɓuri moƴƴude e ko ɓe gollaynoo kon.
Allah siforaali yonugol jeyaaɗo Makko on? Hiɓe hulɓinire ɗin ɗi wonaa Mo. Kala mo Allah majjini, haray fewnoowo alanaa mo.
Kala non mo Allah fewni, majjinoowo mo alaa. Allah siforaali wonnde Fooluɗo, Jom lepte?
Pellet, si a lamndike ɓe: "Ko hommbo tagi kammuuli ɗin e leydi ndin?", ma ɓe wi'u: "Ko Allah". Maaku: "Yeetee lam fii ɗin ɗi rewoton gaanin Allah, si Allah faandanike lam lorra, hara ɗi huncanay lam lorra Makko kan? Maa si O faandanike lam yurmeende, taw si ɗi haɗay lam yurmeende Makko nden? Maaku: "Allah yonii lam, ko e Makko hoolnotooɓe ɓen tuuginotoo".
Maaku: "Ko onon yo yimɓe am, gollee e laawol mon, min ko e [laawol am] mi gollirta. Aray ka anndon.
ko hommbo lepte hoynayɗe aroyat e muuɗum, lepte duumiiɗe jippoo e makko.
Men jippinirii Deftere nden e maaɗa, fii yimɓe ɓen, e hoore goonga. Kala feewuɗo, ko hoore makko [o feewani]; kala kadi majjuɗo, ko hoore makko o majjani. A wonaali wakiil e dow maɓɓe.
Allah hino ƴettita pittaali ɗin, saanga maayde majji, e ɗin ɗi maayaali, ka ɗoyngol majji. O jogitoo ɗin ɗi ñaawani maayde, O accita ɗiya, haa e lajal taƴaangal. Pellet, maandeeji woni e ɗum, wonannde yimɓe miijitotooɓe.
Kaa ɓe jogiti tefooji, gaanin Allah? Maaku: "Hay si tawii ɗi jeyaa huunde, ɗi haqqiltaa kadi?"
Maaku: "Tefoore nden fow, ko Allah heeranii. Ko Kanko woodani laamagol kammuuli ɗin e leydi ndin. Refti ko ka Makko rutteteɗon".
Si fii Allah tun jantaama, ɓerɓe ɓen ɓe gomɗinaa laakara ɓen, tamoo. Si fii ɗiya, ɗi wonaa Mo [Kanko Allah] jantaama, e jaka yoo, hiɓe wewla.
Maaku: "Yaa Allah, Fuɗɗuɗo kammuuli ɗin e leydi ndin, Annduɗo wirniiɗi e feeñuɗi, ko An ñaawata hakkunde jeyaaɓe Maa ɓen, kon ko ɓe luutondiraynoo e mun".
Si tawno no woodanno tooñuɓe ɓen, ko woni kon ka leydi fow, e yeru mun, wonndude e mum, ɓe sottorayno ɗum, bone lepte ɗen, Ñalnde Darngal; feeñirana ɓe ka Allah, kon ko ɓe tijjanooki.
boneeji ɗi ɓe faggitinoo ɗin feñana ɓe, ko ɓe jalkitaynoo kon huuɓita ɓe.
Si lorra heɓii neɗɗo on, o nodda Men. Refti si Men okkii mo neema, immorde ka Amen, o wi'a: "Anndee ko e ganndal [am] mi okkiira ɗum". Ɗum ko jarrabuyee kan; kono ko ɓuri ɗuuɗude e maɓɓe, ɓe anndaa.
Gomɗii ɓen adinooɓe ɓe wi'iino ɗum. Kono kon ko ɓe faggitotonoo, nafaani ɓe.
boneeji ɗi ɓe faggitotonoo ɗin memi ɓe. Tooñuɓe ɓen e maɓɓe, kon ko ɓe wonunoo e faggitagol, memoyay ɓe, ɓe wonaali laawotooɓe.
E ɓe anndaa wonnde Allah no yaññana arsike on mo O muuyani, O ɓillina [mo O muuyani]? Pellet, maandeeji wonii e ɗum, wonannde yimɓe gomɗinooɓe.
Maaku: "Ko onon yo jeyaaɓe Am fantimɓe e hoore mun, wata on taƴo yurmeende Allah nden. Pellet, Allah ko haforoowo junubaajo ɗin fow. Ko Kanko woni Haforoowo, Hinnotooɗo On".
Tuubee ruttoɗon ka Joomi mon, jebbilanoɗon Mo, ado lepte ɗen arde e mon, hara on faabetaake.
Jokkee ko ɓuri moƴƴude e ko jippinaa e mon, immorde ka Joomi, ado lepte ɗen ardude on, juhal, hara on so'aa anndude.
fii wata wonkii wi'oy: "Ee nimse am, e ko mi welsindii e fii Allah. Pellet, mi jeyano e ɓen jalkitooɓe".
maa ki wi'a: "Si Alah fewnuno lam, mi wonanyno jeyaaɗo e gomɗuɓe ɓen".
Maa ki wi'a, tuma ki yi'ata lepte ɗen: "Si feere ruttagol no woodannoo lam, mi jeyee e moƴƴinooɓe ɓen".
"Gasataa ! Tawde Aayeeje Am ɗen aruno e maaɗa, fennuɗaa ɗe, mawnintiniɗaa, laatiɗaa jeyaaɗo e yedduɓe ɓen".
Ñalnde Darngal, a yi'oya fennonooɓe e hoore Allah ɓen, hino ɓawli geece. Wonaa ka Jahannama woni jaaƴorde mawnintiniiɓe ɓen?
Allah na daɗndira gomɗuɓe ɓen, sabu maloore maɓɓe nden. Bone memataa ɓen, wanaa kamɓe woni sunoytooɓe.
Ko Allah woni Taguɗo kala huunde, ko Kanko kadi woni Fawtiiɗo kala huunde.
Ko Kanko sottirɗe kammuuli ɗin e leydi ndin woodani. Yedduɓe Aayeeje Allah ɓen non, ko ɓen woni hayruɓe(pertuɓe) ɓen.
Maaku: "E ko woori Allah, yamirton mi, yo mi rewu, onon ɓee majjuɓe?"
Gomɗii wahayinaama e maaɗa, e ɓen adinooɓe ma: "Si a sirkii, pellet, golle maa ɗen bonay jeyeɗaa e hayruɓe ɓen.
Alah rew Allah, jeyeɗaa e yettooɓe (Mo) ɓen.
Ɓe mawniniraali Allah, no O foti maninireede, hara le, leydi ndin fow, ko tamannde Makko, Ñalnde Darngal, kammuuli ɗin kadi taggiree ñaamo Makko. Senayee woodanii Mo ! O toowii e kon ko ɓe sirkanta Mo.
Wuttee ka Allaandu, kala ko woni ka kammuuli e ka leydi kon faɗɗee, si wanaa ɓen ɓe Allah muuyani [daɗugol]. Refti wuttee e mayru ɗiɗaɓol, tawa ko ɓe dariiɓe habbitii.
Leydi ndin jalbira ndaygo Jeydo ndi On; taalkuru ndun wallinee, Annabaaɓe e seedeeɓe maɓɓe ɓen addee; goonga ñaawiree hakkunde maɓɓe, wanaa ɓe tooñeteeɓe;
wonki kala yoɓee ko golli kon. Ko Kanko [Allah] ɓuri anndude ko ɓe gollata.
Yedduɓe ɓen soggiroyee ka Jahannama dente-dente. Haa si ɓe hewtii nge, dame magge udditee, reenuɓe nge ɓen wi'ana ɓe: "E Nulaaɓe jeyaaɓe e mo'on hewtaano on, janngaynooɓe Aayeeje Joomi mon, e mooɗon, ɓe rentina on hawrugol e ndee ñalaande mon?" Ɓe wi'a: "Ko non tigiri, kono Konngol lepte ngol, jojjiino e yedduɓe ɓen".
[Ɓe] wi'anee: "Naatiree dame Jahannama ɗen lutton ton. Nge bonii jaaƴorde mawnintiniiɓe ɓen !".
Hulooɓe Joomi mun ɓen kadi ɗowitiree ka Aljanna, dente-dente. Haa si ɓe hewtii mo, dame makko udditee, reenuɓe mo ɓen wi'ana ɓe: "Kisiyee wonii e mon, on laaɓii, naatiree mo, duumagol".
Ɓe wi'a ontuma: "Yettoore woodanii Allah, laatinanɗo men fodoore Mun, O ronini men leydi [Aljanna] ndin, meɗen weerira e Aljanna on, kala ka men yiɗi". Mbarjaari gollunooɓe moƴƴere ɓen moƴƴii.
Yi'oyaa Malaa'ikaen, hiɓe taarii Arsi kin, hiɓe subbunhinora yettugol Joomi maɓɓe. Goonga ñaawiree hakkunde maɓɓe. Wi'ee ontuma: "Yettoore woodanii Allah, Jeyɗo tegeefo ngon".
Haa, Miim.
Jippagol Deftere nden, ko immorde ka Allah, Fooluɗo, Annduɗo On.
Haforoowo junubaaji ɗin, Jaɓoowo tuubuubuyee, Saɗtuɗo lepte, Jom yaajeende. Reweteeɗo alaa, si wanaa kanko. Ko ka Makko woni ruttorde nden.
Alaa ko wennjata e Aayeeje Allah ɗen, si wanaa yedduɓe ɓen. Wata a hoditor ko ɓe dillirta kon ka leydi.
Ado maɓɓe, yimɓe Nuuhu ɓen e feddeeji ɗin ɓaawo maɓɓe, fennuno (Nulaaɓe mun ɓen), mofte kala himmiri nanngugol Nulaaɗo mun on. Ɓe wennjiri meere, fii no bonnitira (goonga) kan. Kono Mi nanngi ɓe. Taskii no nanngal Am ngal waɗtinirnoo !
Ko wano nii Konngol Joomi maa ngol, jojjiri e yedduɓe ɓen : "Wonnde pellet, ko ɓe yimɓe Yiite".
Ɓen (Malaa'ikaaɓe) roondiiɓe Arsiki kin, e wonɓe bannge makki ɓen, hiɓe subbunhinora yettugol Joomi maɓɓe, ɓe gomɗina Mo, ɓe insinorana gomɗimɓe ɓen (wiide): "Joomi amen, A yaññirii kala huunde, yurmeende e ganndal. Yawtan ɓen tuubuɓe, ɓe jokki laawol Maa ngol, daɗndaa ɓe kadi lepte Dulɓoowe ngen.
Joomi amen, naaduɓe ka Aljannaaji ñiiɓal, ɗin ɗi foduɗaa ɓe, e kala moƴƴuɗo e baabiraaɓe maɓɓe, e genndiraaɓe maɓɓe, e geyngol maɓɓe. Pellet, ko An woni Fooluɗo, Ñeeñuɗo On.
Daɗndaaɓe [kuuɗe] e bonɗe ɗen. Kala mo daɗnduɗaa [kuuɗe] mun bonɗe ɗen nden Ñalnde, haray pellet, A yurmiii mo". Ko ɗum woni maloore mawnunde nden.
Yedduɓe ɓen noddiroyte: "Ko tikkere Allah nden ɓuri mawnude, e dii ko tikkanɗon ko'e mon kon, tuma noddetenoɗon e gomɗinal, yeddon.
Ɓe wi'a: "Joomi amen, A warii men laawi ɗiɗi, wuurnituɗaa men laawi ɗiɗi: men qirrike junuubi amen ɗin. Taw si laawol yaltirngol hino woodi?".
"Ɗum mooɗon, ko tawde si Allah tun noddanooma, on yeddon; si O kafidaama, gomɗinon. Ñaawoore nden ko Allah heeranii, Toowuɗo, Mawɗo On".
Ko Kanko woni holloowo on maandeeji Makko ɗin, O jippinirana on toɓo ka kammu. Kono taskotaako, si wanaa ruttotooɗo [e Allah].
Rewiree Allah, laɓɓinirangol Mo diina kan, hay si heeferɓe ɓen yiɗaa.
Ko o toowuɗo darjaaji, Jeyɗo Arsi kin. Himo jippiniria wahayu on, yamiroore Makko, e on mo O muuyani e jeyaaɓe Makko ɓen, no o jertinira ñalnde Kawral ngal,
ñalnde ɓe feeñoyta. Huunde suuɗotaako Allah, e fee maɓɓe. Ko hommbo laamu woodani hannde? Ko Allah Bajjo, Fooluɗo On.
Hannde, wonkii kala yoɓete ko faggitii. Tooñe woo alaa hannde, pellet, Allah ko yaawuɗo ñaawoore.
Jertnirtɓe, ñalaande dillere nden, tuma ɓerɗe ɗen ƴawtirta ka konondi, hara hiɓe (heewuɓe) ngoƴo. Giɗo woo alanaa tooñooɓe ɓen, wanaa tefoowo jaɓanteeɗo.
Himo anndi janfa gite, e ko ɓerɗe ɗen suuɗi.
Allah ko goonga ñaawirta. Ɗi ɓe rewata ɗin non, gaanin Makko, hay huunde ɗi ñaawirtaa. Pellet, ko kanko woni Nanoowo, Yi'oowo On.
Hara ɓee yiilaaki ka leydi, ɓe ndaara no battane ado mabbe ɓen wa'unoo? Ɓen le no ɓurunoo tiiɗude doole e batteeji, ka leydi. Allah nanngitiri ɓe junuubi maɓɓe ɗin, ɓe heɓaano daɗndoowo ɓe e (lepte) Allah ɗen.
Ko waɗi ɗum, ko tawde Nulaaɓe maɓɓe ɓen addayno ɓe ɓanngannduyeeji, ɓe yedda. Allah halki ɓe. Pellet, ko O Doolnuɗo, Saɗtuɗo lepte.
Gomɗii Men nulirii Muusaa Aayeeje Amen ɗen, e hujja ɓannguɗo.
haa e Fir'awna, e Haamaana, e Qaaruuna. Kono ɓe wi'i: "Ko mbileejo, ɗuuɗuɗo fenaande!".
Nde o addannoo ɓe goonga kan, immorde e Amen, ɓe wi'iti: "Waree ɓiɗɓe worɓe gomɗimdimɓe ɓen e makko, accon rewɓe maɓɓe ɓen". Pewje heeferɓe ɓen wonaali, si wanaa e majjere.
Fir'awna wi'i: "Accee mi wara Muusaa. Yo o noddu Joomi makko ! Miɗo huli nde o waylata diina mon kan, maa o feññina bonnere ka leydi".
Muusa maaki: "Mi moolorii Jeyɗo lam On, jeyi on, e bone kala mawnintiniiɗo, mo gomɗinaa ñalaande hasboore".
Gorko gomɗinoɗo goo, jeyaaɗo e yimɓe Fir'awna ɓen - suuɗunooɗo gomɗinal mun - :"E on waray gorko, fii o wi'i: "Joomi am ko Allah?" Hara le o addanii on ɓanngannduyeeji, immorde ka Joomi mon. Si tawii o fenu, haray fenaande makko ko kanko fawii; si tawii kadi o goongu, haray yoga e kon ko kammbirani on, heɓay on". Pellet, Allah fewnataa on fantinoowo fennoowo!
Ko onon yo yimɓe am, laamu no woodani on hanndi, ko on fooluɓe ka leydi. Kono ko hommbo wallata en, e lepte Allah ɗen, si ɗe arii e men?" Fir'awna wi'i: "Mi hollataa on, si wanaa ko mi yi'i kon. Mi tindintaa on kadi, si wanaa e laawol peewal ngol".
Gomɗinɗo on wi'iti: "Ko onon yo yimɓe am, min on miɗo hulani on, sugu ñalaande heɓunoonde feddeeji ɗin.
Sugu mbowka yimɓe Nuuhu ɓen, e Aadi'en, e Samuuda'en, e arnooɓe ɓaawo maɓɓe ɓen". Allah faandanaaki tooñude jeyaaɓe ɓen.
"Ko onon yo yimɓe am, min miɗo hulani on, Ñalaande noddindirton
Ñalnde huccitiroyton, hoɗon ndoga, hara daɗndoowo on alanaa on e Allah". Kala mo Allah majjini, haray fewnoowo alanaa mo.
Gomɗii Yuusufu ardanii on e ɓannganduyeeji, ko adii, on seeraali e sikkitagol kon ko o addani on. Haa nde o faatinoo, wi'uɗon: "Allah nultataa Nulaaɗo goo, ɓaawo makko". Ko non majjinirta kala wonoɗo fantinoowo sikkitiiɗo.
Ɓen wenjirooɓe e Aayeeje Allah ɗen ko aldaa e hujja arɗo ɓe, [kuuɗe maɓɓe ɗen] mawnii tikkere ka Allah, e ka gomɗimɓe ɓen. Ko wano non Allah notirta e ɓernde kala mawnintiniiɗo dundarankeejo.
Fir'awna wi'i: " Ko an yo Haamaana, mahanam sooro, no gasa mi yottoo ɗate ɗen.
ɗate kammuuli ɗin, mi ƴeewoya Reweteeɗo Muusaa On; sabu mi sikki mo fenoowo". Ko wano non Fir'awna cuɗiranaa, golle makko bonɗe ɗen; o sakkaa e laawol (peewal) ngol. Feere Fir'awna nden wonaano, si wanaa e hayrere.
[Gorko] gomɗinɗo on wi'i: "Ko onon yo yimɓe am, jokkee lam, mi fewna on e laawol peewal ngol.
Ko onon yo yimɓe am, anndee ɗam nguurndam aduna, ko dakamme-hun tun, ko laakara on woni, galle ñiiɓal ɗen.
Mo gollii bone, o yoɓitetaake, si wanaa yeru makko; mo gollii kadi moƴƴere, foti ko gorko maa debbo, hara ko o gomɗinɗo, ɓen ɗon naatay Aljanna, ɓe arsikoyee ton, ko aldaa e limoore.
Ko onon yo yimɓe am, ko waɗi si miɗo nodda on e daɗal, hiɗon nodda lam e Yiite?
Hiɗon nodda lam e yeddugol Allah, sirkana Mo e ko mi alanaa ɗum ganndal, hara non, min miɗo nodda on e Fooluɗo, Suuroowo bakkaatu On.
Sikke alaa, wonnde ko noddoton lam e mun kon, dewal alanaa ɗum aduna, wanaa laakara. E wonnde ruttorde men nden, ko ka Allah, e wonnde ko fantimɓe ɓen, woni Yiite ngen.
Aray nde anndoton, ko mi yewtata on kon; mi fawa fiyaaku am on e Allah. Pellet, Allah ko Reenuɗo jeyaaɓe ɓen".
Allah daɗndi mo, boneeji ɗi ɓe fewjunoo, O fiiltii yimɓe Fir'awna ɓen, ko ɓuri bonnde e lepte.
Yiite ngen, ɓe weeɓitoyte e magge, bimmbi e kiikiiɗe. Ñalnde Darngal daroytoo (wi'oyte): "Naatee yimɓe Fir'awna ɓen, ka ɓuri saɗtude e lepte".
Janto tuma ɓe yeddondiroyta ka Yiite, lo'unooɓe ɓen wi'ana townitinooɓe ɓen: "Menen, ko onon men jokkuunoo, taw si on duñanay men geɓal e Yiite ngen?"
Townitinooɓe ɓen wi'a: "En fow, hiɗen e magge. Gomɗii Allah ñaawii hakkunde jeyaaɓe ɓen".
Wonɓe ka Yiite ɓen kadi wi'ana ayninaaɓe Jahannama ɓen: "Toranee men Joomi mon, O hoynana men, ñalaande (wootere) e lepte ɗen".
Ɓe wi'a: "Nulaaɓe mon ɓen ardanaano on e ɓanngannduyeeji?" Ɓe wi'a: "Oo'owoye !" [Ayninaaɓe] ɓen wi'a: "Awa toree, onon tigiri !" Kono toraare heeferɓe ɓen wonaali, si wanaa e majjere.
Pellet, Men wallay Nulaaɓe Amen ɓen, e gomɗimɓe ɓen, ka nguurndam aduna, e Ñalnde seedeeɓe ɓen daroytoo,
ñalnde de ngantinagol nafoytaa tooñunooɓe ɓen, hara kuddi hino woodani ɓe, e galle bonɗe.
Gomɗii Men okkii Muusaa ganndal [Tawreeta] ngal, Men ronini ɓiɗɓe Israa'iila ɓen, Deftere nden.
ko nde peewal e waaju, wonannde joomiraaɓe haqqille ɓen.
Muñño tun, pellet, fodoore Allah nden ko goonga, insinano junuubi maa ɗin, subbunhinanoɗaa Joomi maa, kiikiiɗe e bimmbi.
Pellet, wennjirooɓe e Aayeeje Allah ɗen, ko aldaa e dalil arɗo e maɓɓe, alaa e ɓerɗe ɗen, si wanaa mawnintinagol. Ɓe yottotaako non, e ɗum. Moolor Allah, Ko Kanko woni Nanoowo, Yi'oowo On.
Pellet, ko tagde kammuuli ɗin e leydi ndin, ɓuri mawnude e dii tageendi yimɓe ɓen. Kono ko ɓuri ɗuuɗude e yimɓe ɓen, ɓe anndaa.
Bunɗo e yi'oowo fotataa, gomɗimɓe ɓen kadi golli moƴƴuɗi, fotataa e bonnuɗo. Fanɗii ko waajitorton !
Pellet, Darngal, ko ko arata, sikke alaa e mu'un. Kono ko ɓuri ɗuuɗude e yimɓe ɓen, ɓe gomɗinaa.
Joomi mon daali: "Toree Lam, Mi jaabinana on. Mawtinantooɓe rewugol Lam ɓen, ko pellet, ɓe naatoyay Jahannama, ko ɓe hoyɓe".
Ko Allah waɗirani on jemma on, ka fowtoɗon e mun, e ñalorma on, yi'inoowo. Pellet, Allah ko Jom ɓural e yimɓe ɓen, kono ko ɓuri ɗuuɗude e yimɓe ɓen, ɓe yettataa (neema).
Ko On mooɗon Allah Joomi mon, woni Taguɗo kala huunde. Reweteeɗo alaa, si wanaa Kanko. Ko honno firlitortaɗon (e ɗum?)
Ko non ɓeya yeddaynooɓe Aayeeje Allah ɗen, ferlisortenoo.
Ko Allah woni waɗiranɗo on leydi ndin, ñiiɓirde, kammu ngun, kippoodi, O mbaadini on - O moƴƴini mbaadiiji mon -, O arsiki on e laaɓuɗi. Ko On mooɗon woni Allah Joomi mon; senaare woodanii Allah, Jeyɗo winndere nden !
Ko Kanko woni wuurɗo On. Reweteeɗo alaa, si wanaa Kanko. Rewee Mo kisan; laɓɓinano Mo diina kan. Yettoore woodanii Allah, Jeyɗo winndere nden !
Maaku: "Min mi haɗaama rewugol ɗin ɗi noddoton gaanin Allah, tuma nde ɓannganduyeeji ɗin ari e am, immorde e Joomi am, mi yamiraama kadi, nde mi jebbilantoo, Jeyɗo winndere nden".
Ko Kanko woni taguɗo on e mbumbuldi, refti e toɓɓere (maniiyu), refti e heɗɗere, refti O yaltiniri on penuuɓe fii no yottoron cemmbe mon, e no laatoron nayeeɓe, - no e mo'on, ƴettiteteeɓe ado ɗum, - haa no yottoron lajal happaangal, belajo'o, on haqqilay.
Ko Kanko woni wuurnoowo e waroowo. Si O haajii e fiyaaku, ko O wi'anay mo tun: "Laato", o laatoo.
E a tinaali, ɓen yeddondirteeɓe e Aayeeje Allah ɗen, ko honno ɓe firlitoraa?
Ɓen fennuɓe Deftere nden, e kon ko Men nuliri Nulaaɓe Amen ɓen; ɓe aray anndude,
tuma kolombooje ɗen waɗoyaa e daaɗe maɓɓe, e jolokooje(callalle) ɗen, hara hiɓe daasiree
ka nder wulɗam; refti ɓe huɓɓoyee ka nder Yiite.
Refti ɓe wi'anee: "Ko honto woni ɗin ɗi kafidaynoɗon?
Ko aldah e Allah?" Ɓe wi'a: "Ɗi majjitike men. Wurin, men wonaano ko adii, e rewugol hay huunde". Ko hona nih Allah majjinirta heeferɓe ɓen.
Ko waɗi on ɗum, ko ko weltoraynoɗon kon ka hoore leydi, ko aldaa e goonga, e ko wewliraynoɗon kon.
Naatiree dame Jahannama ɗen, luttugol ton. Nge bonii jaaƴorde wonande mawnintiniiɓe ɓen!.
Muñño. Pellet, fodoore Allah nden, ko goonga. Ko si Men hollete yoga e ko Men fodi ɓe kon, maa hara Men ƴettite (ado mun) ko ka Amen ɓe ruttirtee.
Gomɗii Men imminii Nulaaɓe ado maa. Hino e maɓɓe, ɓe Men sifani maa fii mun; hino maɓɓe, ɓe Men sifanaaki ma fii mun. Haananaa Nulaaɗo, addugol Aaya, si wanaa e duŋayee Allah. Si yamiroore Allah nden arii, goonga ñaawirte meerente'en sooya nden ñalnde.
Ko Allah woni waɗiranɗo On neemoraaɗi ɗin ko waɗɗoron, ñaamon kadi e majji.
nafooje kadi hino woodani on e majji, e no yottoron e majji, haaju hittuɗo e berde mon. Ko e hoore majji e hoore laaɗe ɗen, woni ko ronndeteɗon.
Himo holla on maandeeji Makko ɗin. Ko honɗum e maandeeji Allah ɗin, woni ko yeddoton?
E ɓee yiilaaki ka leydi, ɓe ndaara ko honno battane ɓeya ado maɓɓe wattinirnoo? Ɓen no ɓurunoo ɓe ɗuude e saɗtude doole e batteeji [waɗaaɗi] ka leydi. Kono kon ko ɓe faggotonoo, duncanaano ɓe.
Nde Nulaaɓe maɓɓe ɓen addannooɓe ɓanngannduyeeji ɗin, ɓe wewliri ganndal ko woni ka maɓɓe kon. Ɓe huuɓitiraa kon ko ɓe jalkitaynoo.
Nde ɓe yi'unoo lepte Amen ɗen, ɓe wi'i: "Men gomɗinii Allah tun, men yeddii kon ko men wonunoo e sirkannde".
Kono gomɗinal maɓɓe wonaano ko nafata ɓe, fewndo ɓe yi'unoo lepte Amen ɗen; ɗum ko laawol Allah non, gomɗii ɗun yawtiino e jeyaaɓe Makko ɓen. Yedduɓe ɓen sooyi ɗon nden ñalnde.
Haa, Miim.
Ko jipporiinde immorde ka Yurmeteeɗo, Hinnotooɗo On.
Deftere fensitaande Aayeeje mun, janngeteende e ɗemngal aarabu, wonannde yimɓe anndooɓe.
wewlinaynde jertina. Kono ɓurɓe ɗuuɗude ɓen e maɓɓe, ɗuurnii, ɓen ɓe nanataa.
Ɓe wi'i: "Ɓerɗe amen no ommbanii ko noddataa men e mun kon, noto hino e noppi amen, heedo kadi hino hakkunde amen e maa. Haray wonu e golle maa ; menen kadi meɗen e golle amen".
Maaku: "Anndee ko neɗɗanke yeruujo mon. Wahayinaama e am, wonnde Reweteeɗo mon on, ko Reweteeɗo gooto. Ñiiɓee e ɗum, insinanoɗon Mo". Bone woodanii sirkooɓe ɓen.
ɓe jonnataa ɓen zakka, hara kadi hiɓe yeddi fii laakara.
Pellet, ɓen gomɗimɓe ɓe golli moƴƴi ɗin, hino woodani ɓe njoɓdi ndi taƴondirtaa.
Maaku: "E onon on yedday On taguɗo leydi ndin nder balɗe ɗiɗi, waɗanon Mo goreeɓe? Awa ko On woni Jeyɗo winndere nden.
O waɗi pelle e dow mayri, O hebbini barki e mayri, O eɓɓi nguureeji mayri ɗin e nder balɗe nayi timmuɗe, wonannde lamndotooɓe ɓen.
Refti O fotondiri ka kammu, fewndo ka ngu curkinnoo, O daalidani ngun kanngu e leydi ndin: "Ardiree ɗoftaare, maa karheede". Ɗi wi'idi: "Men arii ko men ɗoftii ɓe".
O timminiri ɗi kammuuli jeeɗiɗi nder balɗe ɗiɗi, O yamiri kala kammu, fiyaaku maggu. Men cuɗiniri kammu aduna ngun, koode e reenirɗum. Ɗum ko eɓɓoore Fooluɗo, Annduɗo On.
Si ɓe ɗuurnike, haray wi'u ɓe: "Men jertinirii on haacaangu, sugu haacaango Aadi'en e Samuuda'en.
nde Nulaaɓe ɓen ardirannooɓe, yeeso maɓɓe e ɓaawo maɓɓe, wonnde: "Wata on rewu dey, si wanaa Allah", ɓe wi'i: "Si Joomi amen haajuno, ko Malaa'ika O jippinaynoo. Awa menen, ko men yedduɓe ko nulaɗon mun kon".
Aadii'en kan, ɓe mawnintini ka hoore leydi, ko aldaa e goonga, ɓe wi'i: "Hara ko hommbo ɓuri men doole?" E ɓee yi'aali, wonnde Allah taguɗo ɓe On no ɓuri ɓe tiiɗude doole? Ɓe woni e yeddugol Aayeeje Amen ɗen.
Men wurti henndu ɓuuɓundu e maɓɓe e ñalaaɗe hiitaaɗe, fii no Men meeɗinira ɓe lepte koyeera ɗen ka nguurndam aduna. Pellet, ko lepte laakara ɗen ɓuri wonnde koyeera, kadi ɓe faaboytaake.
Samuuda'en kan, Men ɓannginanno ɓe; kono ɓe suɓii bumɗam ɗam e dow peewal ngal. Dillere lepte hoynooje ɗen nanngiri ɓe, sabu ko ɓe faggitotonoo kon.
Men daɗndi gomɗimɓe ɓe woniina hulnooɓe ɓen.
Ñalnde non ayɓe Allah ɓen mooɓiroytee faade ka Yiite... Hara hiɓe ñoƴƴindiree.
Haa si ɓe hewtii nge, nannɗe maɓɓe ɗen, e giiɗe maɓɓe ɗen, e guri ɓalli maɓɓe ɗin seeditoo e dow maɓɓe, kon ko ɓe gollaynoo.
Ɓe wi'ana guri maɓɓe ɗen: "Ko fii honnɗum seeditaniɗon e amen?" Ɗe wi'a: "Ko Allah wowlinɗo kala huunde On, wowlini men. Ko Kanko tagunoo on gila ka laawol aranol, ko ka Makko kadi rutteteɗon".
On wonaali hiɗon suuɗora, fii wata nanɗe mon, e giiɗe mon, e guri mon seedito e mon. Kono on sikkuno, wonnde Allah anndaa ko ɗuuɗi e ko huuwoton.
Ko ɗum mooɗon, wonunoo ko sikkunoɗon Joomi mon, ɗum halki on. Waɗtinɗon jeyaaɓe e pertuɓe ɓen.
Hay si ɓe muññike, ko Yiite ngen wonata jaaƴorde maɓɓe; si ɓe ɗaɓɓii feleede accitee, ɓe wonaali feleteeɓe accitee.
Men wurtani ɓe wondiiɓe, ɓen cuɗinani ɓe ko woni yeeso maɓɓe, e ko woni ɓaawo maɓɓe. Konngol [lepte] ngol jojji e maɓɓe, wondude e mofte yawtunooɗe ado maɓɓe, immorde e jinna e yimɓe. Pellet, ɓe laatino hayruɓe.
Yedduɓe ɓen wi'i: "Wata on jentito ndee Alqur'aanaare, sonkee e mayre (tuma nde janngetee) belajo'o, on foolay".
Ma Men meeɗiniroy yedduɓe ɓen, lepte saɗtuɗe, Men yoɓira ko ɓuri bonde e ko ɓe huuwaynoo kon.
Ko ɗum woni njoɓdi ayɓe Allah ɓen: Ko Yiite ngen. Ko galle luttugol woodani ɓe ton, njoɓdi kon ko ɓe yeddiraynoo Aayeeje Amen ɗen.
Yedduɓe ɓen wi'a: "Joomi amen, hollii men majjinnooɓe men ɓen ka jinna e ka yimɓe, men yaaɓa ɓe men fuga, haa ɓe wona e ɓurɓe joltude ɓen".
Pellet, wi'uɓe ɓen : "Joomi amen ko Allah", refti ɓe tabiti; Malaa'ika'en hino jippoo e maɓɓe (wiide): "Wata on hulu, wata on suno; wewliree Aljanna, on mo wonanoɗon fodeede.
Ko menen woni wallooɓe on ɓen ka nguurndam aduna e ka laakara. Hino woodani on ton, kala ko wonkiiji mon wooɗetee, hino woodani ton, kala ko noddoton,
ko maraari, immorde e Haforoore, Hinnotooɗo".
Hara ko hommbo ɓuri moƴƴude konngol, wano on nodduɗo e fii Allah, o golli moƴƴere, o wi'i: "Min, ko e juulɓe ɓen mi jeyaa?".
Moƴƴere nden fotataa e bone on. Duñir (golle bonɗe ɗen) kon ko ɓuri moƴƴude; e jaka yoo, on mo ngayngu woni hakkunde maa e mun, himo wa'ita wa giɗo saɗtuɗo giggol.
Kono hawrataa e ɗum, si wanaa muññiiɓe ɓen; hawrataa e ɗum, si wanaa jom geɓal mawnungal.
Si sowinsinoore arii heɓude ma immorde e seytaane, moolor Allah. Kanko ko O Nanoowo, Annduɗo.
Hino jeyaa e maandeeji Makko ɗin, jemma on e ñalorama on, e naange ngen e lewru ndun. Wata on sujjan naange ngen wanaa kadi lewru ndun. Sujjanee Allah, taguɗo ɗi On, si wonii ko Kanko rewoton.
Si ɓe townitike, ɓen wonɓe ka Joomi maa kan, hiɓe subbunhinorana Mo jemma e ñalorma, hara ɓe haaɓataa.
Hino jeyaa e maandeeji Makko ɗin, tawde a yi'ay leydi ndin no yoori. Si wonii Men jippinii ndiyam toɓo e mayri, ndi dilla ndi fontoo. Awa wuurnituɗo ndi On, pellet, ko wuurnitoowo maayɓe ɓen, tawde pellet, ko O hattanɗo haka huunde.
Pellet, ooñotooɓe ɓen e Aayeeje Amen ɗen, ɓe suuɗotaako Men. E ko feroyteeɗo on ka Yiite ɓuri moƴƴude kaa ko aroyoowo on Ñalnde Darngal hino hoolii? Gollee ko faalaɗon, ko pellet, Himo reeni ko golloton kon.
Yedduɓe ɓen Alqur'aana tuma nde arunoo e maɓɓe, pellet non, ko nde Deftere teddunde [foolunde];
meere iwrantaa nde yeeso mayre, wanaa ɓaawo mayre. Ko jipporiinde immorde ka Ñeenyo, Yettiniiɗo On.
A wi'aaka si wanaa ko Nulaaɓe adinooɓe ma ɓen wi'anoo. Pellet, Joomi maa, ko O Jom yaafuyee, e Jom lepte muusuɗe.
Si Men waɗuno nde janngeteende e haala ajami, ɓe wi'ayno: "Ko haɗno Aayeeje mayre ɗen fensitee? E nde wonay e haala ajami, [Nulaaɗo] on wona aarabuujo?" Maaku: "Kayre wonannde gomɗimɓe ɓen, ko nde peewal e cellal". Ɓe gomɗinaa ɓen kan, noto hino e noppi maɓɓe ɗin, kayre ko nde niɓe e dow maɓɓe; ɓen hino noddiree e nokku woɗɗuɗo.
Gomɗii Men okkii Muusaa Deftere nden, nde luutondira e mayre. Si wanaano Konngol ardinoongol immorde ka Joomi maa, hakkunde maɓɓe ñaaweteno. Kamɓe kan, pellet, hiɓe e sikke sikkitiiɗo nde.
Kala golluɗo ko moƴƴi, ko fii hoore-makko; kala kadi bonnuɗo, yantay e makko. Joomi maa siforaali wonnde, tooñoowo jeyaaɓe ɓen.
Ko ka Makko woni ko ganndal Darngal ruttetee. Dimɗe yaltataa e coomɗi mun, deyel (woo) saawataa,ngel jibintaa si wanaa e ganndal Makko.Ñalnde O noddiroyta ɓe:"Ko honto woni kafidaaɗi Am ɗin?", ɓe wi'a:"Men anndinii Ma, alah e amen seedotooɗo [ɗum]"
Ɓe majjira e kon ko ɓe rewaynoo ko adii; ɓe yananee wonnde daɗirgal alanaa ɓe.
Neɗɗanke on haaɓataa toragol moƴƴere. Si bone memii mo, ko o taƴotooɗo, yonndiniiɗo.
Si Men meeɗinir mo moƴƴere immorde ka Amen, ɓaawo nde lorra memi mo, ko pellet o wi'ay: "Ɗum ɗoo ko min ! Mi fellitaani si Darngal daroto. Si mi ruttaama ka Joomi am, ko pellet, moƴƴere hino woodani lam ka Makko". Ma Men humpitu yedduɓe ɓen, fii ko ɓe huuwi kon, ko ma Men meeɗinoy ɓe lepte saɗtuɗe.
Si Men neeminii e neɗɗanke on, o ɗuurnoo o toowna balaaje makko; si bone non heɓii mo, o wona jom toraare yaajunde.
Maaku: "Yeetee lam, si wonii le ko ka Allah nde iwri, refti yedduɗon nde; haray ko hommbo ɓuri majjude on wonɗo e lurral woɗɗungal?"
Aray Men holla ɓe maandeeji Amen ɗin ka tatteeji e maɓɓe tigi, haa ɓanngana ɓe wonnde ko nde goonga. E yonaali wonnde Joomi maa, ko O seediiɗo kala huunde?
Anndee hiɓe e sikke fii hawroygol e Joomi maɓɓe. Anndee non, ko O huɓindiiɗo kala huunde.
Haa, Miim.
Ain, Siin, Qaaf.
Ko wano nii woni ko Allah Teɗɗuɗo, Ñeeño On wahayiniri e maa, e ɓen adinooɓe ma.
Ko Kanko woodani kala ko woni ka kammuuli e ka leydi. Ko Kanko kadi woni Toowuɗo, Mawɗo On.
Kammuuli ɗin no eɓɓa seekorgol dow majji, hara Malaa'ika'en no subbunhinanora yettugol Joomi maɓɓe, ɓe insinanoo wonɓe ka leydi ɓen. Anndee pellet, ko Allah woni Haforoowo, Hinnotooɗo On.
Ɓen non jogitiiɓe yiɗɓe goo gaanin Makko, Allah ko reenuɗo ɓe. A wonaali reenoowo ɓe.
Ko wano non Men wahayniri e maaɗa, janngeteende e aarabu, fii yo a jertin yimɓe neene ca'e ɗen e wonɓe takko mayre ɓen, jertinaa fii ñalnde dental nden, - nde sikke alaa e mu'un - Fedde goo ka Aljnna, fedde goo kadi ka Yiite.
Si Allah haajuno, O waɗayno ɓe mofte goote. Kono himo On mo O muuyi ka Yurmeende Makko. Tooñooɓe ɓen non, giɗo alanaa ɓe, wanaa ballo.
Kaa ɓe jogiti yiɗɓe goo gaanin Makko? Awa ko Allah woni Giɗo On, ko Kanko wuurnitata maayɓe ɓen; ko Kanko kadi woni kaɗtanɗo kala huunde.
Kala ko luutondirɗon e fii mun, haray ñaawoore mun nden ko ka Allah woni. Ko On mooɗon Allah, woni Joomi am; ko e Makko mi fawii, ko ka Makko kadi mi ruttorta [tuubugol].
Fuɗɗuɗo kamuuli ɗin e leydi ndin. O waɗiranii on e pittaali mon ɗin genndooɓe, ka neemoraaɗi kadi nooneeji; Himo ɗuɗɗinira on ɗum. Hay huunde yerondiraa e Makko; ko Kanko woni Nanoowo, Yi'oowo On.
Ko Kanko heerori soktirɗe kammuuli ɗin e leydi ndin. Himo wertana arsike on mo O muuyani, O ɓiɗtinana (mo O muuyani). Pellet, ko O Annduɗo kala huunde.
O sar'inanii on e diina kan, konko ko O yamirnoo Nuuhu, e kon ko Men wahayini e maaɗa, e kon ko Men yamirnoo Ibraahiima, e Muusaa e Iisaa, wonnde: "Ñiɓnee diina kan; hara on seertaali e makka". Kono Ko noddotaa sirkooɓe ɓen e mun kon, mawnii e dow maɓɓe. Allah non hino suɓanoo ɗum, mo O muuyani, O fewna e Makko, kala tuuboowo.
Ɓe seertaano, si wanaa ɓaawo nde ganndal ngal arde e maɓɓe, sabu bewre hakkunde maɓɓe. Si wanaano fii Konngol ardinoongol, immorde ka Joomi maa, haa e lajal taƴaangal, ñaaweteno hakkunde maɓɓe. Ko pellet, roninaaaɓe Deftere nden ɓaawo maɓɓe, hino e sikke fii mayre sikkitiiɓe.
Noddu (yimɓe ɓen) kisan; ñiiɓiraa no yamiraɗaa non, wata a jokku mbeleeɗe maɓɓe ɗen, maakaa: "Mi gomɗinii ko Allah jippini kon (fow) e Defte, mi yamiraama kadi, nunɗugol hakkunde mon. Allah woni Joomi amen e Joomi mon. Ko menen golle amen woodani, ko onon kadi golle mon woodani. Yeddondiral woo alaa hakkunde amen e mon. Allah mooɓoyay e denndaandal. Ko ka Makko woni ruttorde nden".
Ɓen wennjirooɓe e diina Allah kan, ɓaawo ka jaɓaneede, hujja maɓɓe on ko meere, tikkere no fawii e maɓɓe, hino woodani ɓe kadi lepte saɗtuɗe.
Ko Allah woni jippiniri Deftere nden goonga, e manndakke ɗen. E ko anndin maa? Hino gasa hara Darngal ngal ko ko ɓadii?
Ɓeya ɓe gomɗinaali ngal ɓen, hiɓe heñoringal; gomɗimɓe ɓen kan, ko ɓe hulu fii maggal, e hoore hiɓe felliti wonnde ko ngal goonga. Awa anndee wonɓe yeddondireede ɓen fii Darngal, ko pellet, ɓe wonii e nder majjere woɗɗunde.
Allah ko newaniiɗo jeyaaɓe Makko ɓen. Himo arsike on mo O muuyani. Ko Kanko woni Doolnuɗo, Fooluɗo On.
Kala tawɗo ko baraaje ndun laakara o faalaa, Men ɓeydanay mo mbarjaari makko ndin; kala kadi tawɗo ko jayru ndun aduna o yiɗi, Men okkay mo ɗum, hara non o alaa ka kaalara (ton) geɓal.
Kaa hara denndaaaaɗi hino woodani ɓe, sar'inanɗi ɓe e diina kan, kon ko Allah duŋaaki fii mun? Si wanaano fii Konngol [happunoongol] ngol fii senndugol [hakkunde maɓɓe], ñaaweteno hakkunde maɓɓe. Ko pellet, hino woodani tooñuɓe ɓen, lepte muusuɗe.
A yi'ay tooñuɓe ɓen hino huli e ko ɓe fggitii kon, ɗum le ko yantayɗum e maɓɓe. Gomɗimɓe ɓen, ɓe golli golle moƴƴe, hiɓe e dinngire naakooji, hara hino woodani ɓe ka Joomi maɓɓe, kala ko ɓe faaletee. Ko ɗum tigiri, woni ɓural mawnungal ngal.
Ko ɗum woni ko Allah wewlinirta jeyaaɓe Makko gomɗimɓe ɓen, ɓe golli golle moƴƴe. Maaku: "Mi lamndaaki on njoɓdi e ɗum, si wanaa tun giggol enɗam ɗam". Kala faggitiiɗo moƴƴere, Men ɓeydanay mo moƴƴere e hoore mayre. Pellet, Allah ko Haforoowo, mantoowo.
Kaa ɓe wi'ay o fefindor nde e hoore Allah fenaande. Si Allah haajuno, O notayno e ɓernda maa nden. Alla no meha meere nden, O tabintinira goonga kan Daalol Makko ngol. Pellet, ko O Annduɗo gunndooji ɓerɗe ɗen.
Ko Kanko woni jaɓanoowo jeyaaɓe Makko ɓen tuubuubuyee, O yaafoo bonɗi ɗin, e hoore Himo anndi ko golloton kon.
Himo jaabinana gomɗimɓe ɓen, ɓe golli moƴƴuɗi, O ɓeydana ɓe e ɓural Makko ngal. Heeferɓe ɓen non, hino woodani ɓe lepte saɗtuɗe.
Si tawno Allah yaññanno jeyaaɓe Makko ɓen [fow] arsike, pellet, ɓe bewayno ka leydi; kono Himo jippinira emmbere ko O muuyi. Pellet, ko O Hummpitiiɗo, yi*oowo jeyaaɓe Makko ɓen.
Ko Kano woni jippinoowo toɓo ngon ɓaawo ɓe taƴaade, O saaka yurmeende Makko nden. Ko Kanko kadi woni Giɗo, Yettiniiɗo On.
Hino jeyaa e maandeeji Makko ɗin: tagugol kammuuli ɗin e leydi ndin, e ruugayɗi ɗi O saaki ɗin hakkunde majji. Kanko e fii mooɓindiroygol ɓe ngol, si O haajii, ko O hattanɗo.
Kala ko heɓi on e masiibo, ko sabu ko juuɗe mon ɗen faggitii kon. Himo yaafoo non, ko ɗuuɗi.
On wonaali laawotooɓe ka leydi ; alanaa on gaanin Allah, giɗo, wanaa ballo.
Hino jeyaa e maandeeji Makko ɗin: dogayɗe ɗen ka maayo, wa'uɗe wa pelle.
Si O haajii, O deeƴinay henndu ndun, ndu waɗtinira tabitndu e hoore maggo. Wonii e ɗum, maandeeji, wonannde kala muññotooɗo, yettoowo.
Maa yooliraɗe sabu ko ɓe faggitii kon. Himo yaafoo non ko ɗuuɗi.
Wennjooɓe ɓen e Aayeeje Amen ɗen, hino anndi ɓe alaa laaworde.
Kala ko okkaɗon e huunde, ko dakamme nguurndam aduna; ko ko woni ka Allah kon, ɓuri moƴƴude woni kadi ko heddotoo wonannde gomɗimɓe ɓen fawotooɓe e Joomi maɓɓe.
woɗɗitotooɓe bakkaatuuji mawɗi ɗin e pankare ɗen, si wonii ɓe tikkii, hara ɓe yaafoto,
ɓen nootiiɓe Joomi maɓɓe, ɓe ñiɓni julde nden, ɓe tawata fiyaaku maɓɓe on ko diisondiral hakkunde maɓɓe, nafqooɓe e kon ko Men arsiki ɓe,
e ɓen tawɓe si bewre heɓii ɓe, ɓe yottoto.
Njoɓdi bonnere, ko bone yeru mun. Kala non yaafiiɗo o moƴƴintini, haray njoɓdi makko ndin ko ka Allah woni. Pellet non, O yiɗaa tooñooɓe ɓen.
Kala non yottiiɓe ɓaawo ɓe tooñeede, ko ɓen woni ɓe laawol [nanngitireede] fawaaki e mun.
Ko laawol [nanngitireede] fawii e mun, ko tooñooɓe yimɓe ɓen, hara hiɓe bewira e leydi ndin ko aldaa e goonga: ɓe ɗon, hino woodani lepte muusuɗe.
Muññiiɗo on kadi o yaafii, ko pellet, ɗum no jeyaa e pellital fiyakuujI.
Kala mo Allah majjini, haray giɗo (goo) alanaa mo ɓaawo ɗum. A tinay tooñuɓe ɓen, tuma ɓe yi'i lepte ɗen, hiɓe wi'a: "Hara laawol ruttorde no woodi?".
A tinay ɓe kadi, hiɓe weeɓitee e magge, hara hiɓe yankinii koyeera on, hiɓe ndaarira ndaarɗe leppagol. Gomɗimɓe ɓen wi'aya: "Ko woni hayru ɓe ɓen, ko ɓen hayrimɓe ko'e mun e ɓeynguureeji maɓɓe ɗin Ñalnde Darngal". Anndee pellet, tooñuɓe ɓen no e lepte duumiiɗe.
Yiɗɓe alanaa ɓe, ko wallitoo ɓe, hara wanaa Allah. Kala non mo Allah majjini, haray laawol alanaa mo.
Nootee Joomi mon, ado ñalaande arde, nde ruttoowo alaa ɗum ka Allah. Nden ñalnde, faaborde alanaa on, yeddugol kadi alanaa on.
Si ɓe ɗuurnike non, haray Men nuliraali ma, aynoowo ɓe: fawaaki ma, si wanaa yottingol. Si wonii Men meeɗiniri neɗɗanke on neema immorde e Amen, o wewlira mo; si ko bone non heɓi ɓe, sabu kon ko juuɗe maɓɓe ɗen ardiniri, a taway pellet, neɗɗo on ko jedduɗo sanne !
Ko Allah woodani laamagol kammuuli ɗin e leydi ndin. Himo taga ko O muuyi. Himo yeɗa mo O muuyani ɓiɗɓe rewɓe, O yeɗa kadi mo O muuyani ɓiɗɓe worɓe.
maa O jillira ɓe worɓe e rewɓe; Himo waɗa dimaro, on mo O muuyani. Pellet, ko O Annduɗo, Haɗtanɗo.
Sellantaa neɗɗanke, nde Allah yewtata mo, si wanaa wahayu, maa e ɓaawo heedo, maa O immina Nulaaɗo (Malaa'ikaajo), on wayahina e duŋayee(sakkitoore) Makko, kon ko O haaji. Pellet, ko O Toowuɗo, Ñeeñuɗo.
Ko wano non Men wayayinir e maaɗa, ruuhu on [Alqur'aana] e yamiroore Amen. A anndaano ko woni Deftere, maa gomɗinal; si ko woni, Men waɗunde ndaygu, ngu Men fewnirta on mo Men muuyani e jeyaaɓe Amen ɓen. Pellet, ko a fewnoowo e laawol focciingol,
laawol Allah, On jeyɗo ko woni kammuuli e ka leydi. Anndee, ko ka Allah, fiyakuuji ɗin ruttotoo.
Haa, Miim.
Mi woondirii Defere ɓanngunde nden !
Men waɗii nde janngeteende [e ɗemngal] aarabu, belajo'o, on haqqilay.
Pellet, hinde woni ka Amen gaa, ka yumma Defte, toowunde, ñeñaande.
E Men acciray jippinangol on jantoore nden, ɗuurngal on, fii on wonii yimɓe fantimɓe?
Ɗuuɗii e Annabaaɓe ɓe Men nuli e adinooɓe ɓen.
Annabaajo araali e maɓɓe, si wanaa ɓe jalkitay mo.
Men halki ko ɓuri ɓe saɗtude doole ! Toode mise adinooɓe ɓen yawtiino.
Ko pellet, si a lamndike ɓe: "Ko hommbo tagi kammuuli ɗin e leydi ndin?" Ɓe wi'ay: "Ko Fooluɗo, Annduɗo On tagi ɗi".
On waɗiranɗo on leydi ndin weertaandi, O waɗani on ɗate e mayri, fii no ɗoworon.
On jippinrɗo toɓo ka kammuu, yeru haaju, Men wuurnitiri ngo leydi maayndi. Ko non yaltinirteɗon.
On taguɗo nooneeji ɗin fow, O waɗirani on e laaɗe ɗen e neemoraaɗi ɗin, ko waɗɗoron,
fii yo on fotondir e hoore majji, refti annditon neema Joomi mon On, tuma fotondirɗon e majji, wi'on ontuma: "Senayee woodanii eltanɗo men ɗum On, men wonaano taaqanaaɓe ɗum.
menen non, ko ka Joomi amen woni ko men ruttotoo".
Ɓe waɗani Mo geɓal e jeyaaɓe Makko ɓen ! Pellet, on neɗɗanke ko yedduɗo ɓannguɗo.
Kaa woo O jogiti ɓiɗɓe rewɓe e ko O tagi kon, O heertinani on ɓiɗɓe worɓe ɓen?
Si goɗɗo e maɓɓe wewliniraama ko o waɗirani kon Hinaranke On misal, yeeso makko ngon niɓɓita metteendi hombo suuɗi.
E ko on ne'eteeɗo e cuɗaari, hara kanko on ka yeddondiral, wanaa o ɓannginoowo haala?
Ɓe waɗi Malaa'ikaaɓe tawɓe ɓen ko jeyaaɓe Jom Hinaranke On, rewɓe ! Kere ɓe seedino tageede ɓen? Awa fii seedagol maɓɓe ngol winndete, ɓe lamnditoyee.
Ɓe wi'iti: "Si Jom Hinaranke On haajuno, men rewataano ɓe". Ɓe alanaa ɗum hay e ganndal; ɓe wonaali, si wanaa hiɓe fena.
Kaa ko Deftere Men addani ɓe ado ndee ɗoo, hara ko nden woni ko ɓe jogitii?
Si ko woni, ɓe wi'iu: "Menen men tawu baabiraaɓe amen ɓen e diina, haray ko e batteeji maɓɓe men feewirta".
Ko wano non, Men nulaali jertinoowo aditaade ma e saare woo, si wanaa hooreeɓe maɓɓe neemiiɓe wi'ay: "Menen men tawu baabiraaɓe amen ɓen e diina, ɗum non ko batteeji maɓɓe ɗin men ñentinta".
O maaki: "Hay si mi addan on ko ɓuri feewude kon ko tawruɗon baabiraaɓe mon ɓen?" Ɓe wi'i: "Menen dey, ko men yedduɓe ko nulidaɗon e mun kon".
Men yottii e maɓɓe. ndaare no battande fennuɓe ɓen wa'unoo.
Janto tuma Ibraahiima maakannoo ben makko e yimɓe makko ɓen: "Min on ko mi daɗndiiɗo e kon ko rewoton,
si wanaa On taguɗo lam, Kanko On, O fewnay lam".
O waɗi ngol konngol heddotoongol ɓaawo makko, belajo'o, ɓe ruttoto.
Si ko woni, Mi dakmitii ɓee ɗoo e baabiraaɓe maɓɓe ɓen, haa nde goonga kan arunoo e maɓɓe, e Nulaaɗo ɓannguɗo.
Nde goonga kan arunoo e maɓɓe, ɓe wi'i: "Ɗum ko mbilewu, menen ko men yedduɓe ɗum".
Ɓe wi'iti: "Ko hanno ndee Alqur'aanaare jippinee e gorko mawɗo ca'e ɗen ɗiɗi?"
E ko kamɓe senndata yurmeende Joomi maa nden? Awa ko Menen woni ko senndi nguureeji maɓɓe ɗin hakkunde maɓɓe, ka nguurndam aduna. Men ɓamti yoga maɓɓe e hoore ɓeya, darjaaji, fii no yoga maɓɓe jogitora yoga eeltane. Haray ko yurmeende Joomi maa nden, ɓuri moƴƴude e kon ko ɓe mooɓata.
Si wanaano fii wata yimɓe ɓen wonu mofte goote, Men waɗayno e cuuɗi kala yedduɗo Hinnaranke On: kiɓɓe kaalisi e ŋabbirɗe ka ɓe ƴawra;
(Men waɗayno kadi) e cuuɗi maɓɓe ɗin, dame e ndaɗɗude ka ɓe soɓɓindoo,
e cuɗaari. Kono ɗum fow wonaali, si wanaa dakamme nguurndam aduna. Ko laakara on ka Joomi maa, woni fii gomɗumɓe ɓen.
Kala ɗuurniiɗo e jantoore Hinaranko On, Men wuurta mo e seytanuuru, hara ko ndun woni ko o coowodata.
Ɗin (awaseeji) non, ko sakkorayɗi ɓe e peewal ngal, haa ka ɓe sikkata hiɓe feewi.
Haa si o aroyii e Amen, o wi'a: "Ee bone ! hara hakkunde am e maa woɗɗirayno goɗɗal fuɗɗirɗe ɗen ɗiɗi woɗɗiri ! A bonii cinndadiiɗo !".
[Ɗum] nafataa on hannde - nde tawnoo on tooñii - wonnde ko ka lepte hawtuɗon.
E ko an naninta faaɗuɗo maa fewnaa bumɗo e on wonɗo e nder majjere ɓanngunde?
Si Men aru ƴettitude ma, haray ko Men yottotooɓe e maɓɓe.
maa hara Men holle ko Men kammbirani ɓen kon, haray noon ko Men gaynooɓe fii maɓɓe.
Jogito kon ko wahayinaa e maaɗa. Pellet, hiɗa jokki laawol focciingol.
Ndee non [Alqur'aanaare], ko nde teddungal maa an e yimɓe maa ɓen. Aray nde lamnditeɗon.
Lamndii e ɓen Nulaaɓe Amen ɓe Men nulunoo ado maa, si Men waɗuno ko wanaa Hinnaranke On, reweteeɗi goo?
Gomɗii Men immindinii Muusaa e Aayeeje Amen ɗen, haa e Fir'awna e mbatu mun ngun, o maaki: "Ko mi Nulaaɗo Jeyɗo tagu ngun".
Nde o addannooɓe Aayeeje Amen ɗen, e jaka yoo hiɓe jalaɗi.
Men hollaali ɓe Aaya, si wanaa haray on ɓuri adiiɗo mo on mawnude. Men nanngiri ɓe lepte ɗen, belajo'o, ɓe ruttoto.
Ɓe wi'i: "Ko an yo mbileejo! Torano men Joomi maa, ko O ahodi kon e maaɗa. Pellet, ko men feewooɓe".
Nde Men huncannooɓe lepte ɗen, e jaka yoo, hiɓe firta [ahadi].
Fir'awna noddi e yimɓe ɓen, o wi'i: "Ko onon yo yimɓe am, wanaa min jey laamu Misra? E hino ɗii canɗi no ila e ley kuɓeeji am? E on yiyataa?
Kaa mi ɓuraa teddude oo hoyɗo mo eɓɓataa laɓɓinnde haala?
Awa ko hanno jawle kaŋŋe werlee e makko? Maaɗum Malaa'ika'en arda e makko, na jokkondiri?"
O ɗaytini yimɓe makko ɓen, ɓe ɗowtii mo. Pellet, ɓen ɗon laatino yimɓe faasiqiiɓe.
Nde ɓe tikkinnoo Men, Men yottii e maɓɓe; Men yooli ɓe fow.
Men waɗi ɓe ardiiɓe e misal, wonannde sakkiitiiɓe ɓen.
Tuma nde geɗal neene Maryama on piyiranoo misal, tawaa yoo, yimɓe maa ɓen no sooƴira ɗum.
ɓe wi'i: "Ko reweteeɗi amen ɗin ɓuri moƴƴude, kaa ko kanko?" Ɓe piyiranaali ma ngal (misal), si wanaa fii wennjugol. Wurin, ko ɓe yimɓe saɗtuɓe wennje.
Awa (Iisaa) wonaali, si wanaa jeyaaɗo mo Men neemini e mun, Men waɗi mo misal woannde ɓiɗɓe Israa'iila ɓen.
Si Men haajuno, Men waɗtitirayno on Malaa'ika, ko lomtoo ka leydi.
Pellet non, ko o anndinorde Darngal. Wata on sikkito fii maggal. Jokkee lam, ko ɗum woni laawol focciingol ngol.
Wata seytaane falo on ! tawde pellet, ko o gaño mon ɓannguɗo.
Nde Iisaa ardunoo e ɓannguɗi ɗin, o maaki: "Gomɗii mi ardanii on e ñeeñal, e no mi ɓannginirana on yoga e ko luutondirɗon e muuɗum. Haray hulee Allah, ɗoftoɗon mi.
Pellet, ko Alla Woni Joomi am e Joomi mon. Rewee Mo. Ko ɗum woni laawol focciingol ngol".
Feddeeji ɗin luutondiri hakkunde majji. Bone woodanii ɓen yedduɓe, immorde e lepte ñalaande muusuɗe !
Hara ɓe habbi si wanaa nde Darngal ngal ardata ɓe e juhal, hara ɓe so'aa anndude?
Welduɓe ɓen, nden ñalnde, yoga maɓɓe ko ayrooɓe yoga; si wanaa gomɗumɓe ɓen.
Ko onon yo jeyaaɓe Am ! Kulol alanaa on hannde; wonaa on sunotooɓe kadi.
ɓen gomɗimɓe Aayeeje Amen ɗen, ɓe woni jebbiliiɓe,
naatee ka Aljanna, onon e nannduɓe e mon, hiɗon saɗnee".
[Gollooɓe] hino wanngindinee e maɓɓe, mirannji kaŋŋe e ñedduɗe; hino ton kadi: kala ko wonkii muuyetee, gite dakmitoo. Hara le, ko on duumotooɓe ton.
Ko on woni Aljanna mo roniniraɗon, sabu kon ko gollaynoɗon.
Hino woodani on ton, muuyanteeɗi ɗuuɗuɗi, ɗi ñaamoton e mun.
Pellet, bomɓe ɓen, ko ka lepte Jahannama ɓe luttoyta,
ɓe hoynantaake, tee hara ko ɓe taƴiiɓe ton.
Men tooñaani ɓe few, si ko woni, ko kamɓe woni tooñuɓe ɓen.
Ɓe nodda: "Ko an yo Maaliku ! Yo Joomi maa gaynu fii amen !" O wi'i: "Pellet, ko on luttooɓe [ton] !"
"Gomɗii Men addanii on goonga kan ; kono ɗuuɗuɓe e mon, ko añuɓe goonga".
Kaa ɓe eɓɓu feere ? Doo ko Men fewjooɓe !
Maa hara ɓe sikku Men nanataa gunndooji maɓɓe e sirru maɓɓe? Oo’owoye! Nulaaɓe Amen ɓen hino maandina takko maɓɓe.
Maaku: "Si Hinaranko On no jogitii ɓiɗɗo, ko min adotonoo rewude on".
Senayee woodanii Jeyɗo kammuuli ɗin e leydi ndin, Jeyɗo Arsi kin; laaɓuɗo e kon ko ɓe sifrotta Mo.
Accuɓe ɓe jumpa, ɓe fija haa ɓe hawroya e ñalaande maɓɓe ndeɓe fodaa.
Ko Kanko woni On reweteeɗo ka kammu e reweteeɗo ka leydi, ko Kanko kadi woni Ñeeño, Annduɗo On.
Barke heewanii On Mo woodani ɗum, laamu kammuuli ɗin e leydi ndin e ko woni hakkunde majji. Ko ka Makko anndal fii Darngal woni. Ko ka Makko kadi rutteteɗon.
Ɗi ɓe rewata ɗin gaanin Makko jeyah tefoore, si wanaa seediiɓe goonga ɓen, hara hiɓe anndi.
Ko pellet, si a lamndike ɓe, ko hommbo woni ko tagi ɓe? Ɓe wi'ay: "Ko Allah". Ko honno non ɓe yiiliraa?
[Himo anndi kadi] fii ko (Nulaaɗo) on maakunoo kon: "Ko an yo Joomi, pellet, ɓee ko yimɓe ɓe gomɗintaa".
Awa yaafo ɓe, maakaa: "Kisal !" Aray ndebe annda.
Haa, Miim.
Mi woondirii Defere ɓanngunde nden !
Men jippinirii nde e jemma barkinaaɗo, Men siforii wonde jertinooɓe.
Ko e on (jemma) woni ko senndetee kala fiyaaku ñeñaaɗo.
Ɗum ko yamiroore immorde ka Amen. Men siforii wonde Nulooɓe.
yurmeende immornde ka Joomi maa. Pellet, ko Kanko woni Nanoowo, Annduɗo On.
Jeyɗo kammuuli ɗin e leydi ndin e ko woni kon hakkunde majji, si wonii ko on yananaaɓe.
Reweteeɗo goo alaa, si wanaa Kanko. Himo wuurna, Himo wara. Jeyɗo on Jeyi baabiraaɓe mon aramɓe ɓen.
Ko woni tun, ɓe wonii e sikke, hiɓe fija.
Habbito ñalnde kammu ngun ardata e curki feeñuuki,
suddayki yimɓe ɓen. [Ɓe wi'anee]: "Ɗum ko lepte muusuɗe" !
"Joomi amen, huncan men lepte ɗen. Menen ko men gomɗimɓe".
Ko honno ɓe waajitorta, ko goongo Nulaaɗo ɓannginɗo ariino ɓe?
Refti ɓe hucciti, ɓe wi'i: "Ko tinndinaaɗo, haangaaɗo".
Awa ko Men ittooɓe lepte ɗen seeɗa; kono pellet, ko on ruttitotooɓe.
Ñalnde Men nanngiroyta wippannde mawnde nden, pellet, ko Men yottoytooɓe.
Gomɗii Men jarribinoke ado maɓɓe, yimɓe Fir'awna ɓen, Nulaaɗo tedduɗo ari e maɓɓe,
wonnde: "Waɗee e juuɗe am, jeyaaɓe Allah ɓen. Min ko mi Nulaaɗo e mon, hoolniiɗo.
E wonde wata on townitano Allah, tawde mi addanay on hujja ɓannguɗo.
Min kadi non, mi moolorii Jeyɗo lam On Jeyi on, nde fiɗotonmi kaaƴe.
Si on gomɗinaa lam, haray selee lam".
O noddi Joomi makko, wonnde: "Ɓee ɗoo, ko yimɓe bomɓe".
"Yaadir e jeyaaɓe Am ɓen jemma; anndon ko on cukketeeɓe.
Accaa maayo ngon deeƴa [si on lummbii] ɓeya kan, ko konu yooleteengu".
Ɗuuɗii ko ɓe acci e gese e ɓulli,
e remuruuji e koɗande teddunde,
e neemaaji ɗi ɓe wonunoo e neeminireede.
Ko wano non. Hooti Men ronini ɗi yimɓe goo.
Kammu ngun toɓaali ɓe, wanaa leydi ndin, ɓe wonaali kadi muñanteeɓe.
Gomɗii Men daɗndii ɓiɗɓe Israa'iila ɓen e lepte hoyneeje;
immorde e Fir'awna, tawde o laatino townitiiɗo, jeyaaɗo e fantimɓe ɓen.
Gomɗii Men suɓorike ɓe e dow ganndal e hoore winndere nden,
Men okki ɓe maandeeji, ɗi jarrabuyee ɓannguɗo woni e mun.
Ɓee kan no wi'a:
"Ndee wonaali, si wanaa maayde amen aranere nden tun. Men wonatah immintinoyteeɓe.
Awa artiree baabiraaɓe amen ɓen, si wonii ko on goonguɓe".
Kere ko kamɓe ɓuri moƴƴude kaa ko yimɓe "Tubba'in" ɓen e ɓeya adinooɓe ɓe? Men halkuno ɓen, tawde hari ko ɓe bomɓe.
Men tagiraali kammuuli ɗin e leydi ndin e ko woni hakkunde majji kon, fijooɓe.
Men tagiraali ɗin ɗiɗi, si wanaa e goonga. Kono ko ɓuri ɗuuɗude e maɓɓe, ɓe anndaa.
Pellet, ko Ñalaande Senndindiro ngon, woni ko ɓe saatinanaa, kamɓe fof.
Ñalnde nde giɗo duncanoytaa giɗo [mun] hay huunde; ɓe wonaali kadi walloyteeɓe,
si wanaa mo Allah yurmaa woo. Pellet, ko Kanko woni Fooluɗo, Hinnotooɗo On.
Pellet, leggal Zaqquumi ngal,
ko ñaametee bakkondimɓe ɓen.
A sikkay ko taayinaa ; hino fata ka nder deedi.
Wano wulɗam fatirta.
Nanngee mo pooɗiron ka hakkunde dulɓaynge.
refti yuppon ka hoore makko, lepte fatinaaɗe ɗen.
Meeɗu non ! An [sikkunooɗo] ko a fooluɗo, tedduɗo.
Awa ko ɗum woni kon ko sikkitiɗon e mum.
Pellet, gomɗuɓe ɓen wonii e weerde hoolniinde,
e nder gese e ɓulli,
hiɓe ɓoornoo ko ɗaati e ko tekki, hara hiɓe fewtondiri.
Ko wano non. Men resini ɓe kadi yaajuɓe gite.
Hiɓe nodda toon, kala muuyanteeɗi, hara ko ɓe hooliiɓe.
Ɓe meeɗataa ton maayde, si wanaa maayde aranere nden. O daɗnda ɓe lepte Jahiimi ɗen.
ko dokkal non, immorde ka Joomi maa. Awa ko ɗum woni maloore mawnde nden.
Ko Men newiniri nde e ɗamngal maaɗa, ko no ɓe waajitora.
Habiito. Kamɓe ko ɓe habbitiiɓe.
Haa, Miim.
Jippagol Deftere nden, ko immorde ka Allah, Fooluɗo, Ñeeño On.
Pellet, hino e tagugol kammuuli ɗin e leydi ndin, maandeeji wonannde gomɗimɓe ɓen.
Hino e tagugol on ngol kadi, e kon ko O saaki e ruugayɗi, ko maandeeji wonannde yimɓe yananaaɓe ɓen.
E luutondirgol jemma e ñalorma ngol, e kon ko Allah jippiniri ka kammu, immorde e toɓo, O wuurnitiri ngo leydi ndin ɓaawo ndi yoorude, e firlitagol keneeli ɗin, ko maandeeji wonannde yimɓe haqqilooɓe ɓen.
Ɗin ko maandeeji Allah ɗi Men janngirante hoore goonga. E ko honɗum e yewtere ɓe gomɗinta, ɓaawo [yewtere] Allah nden e Aayeeje Makko ɗen?
Bone woodanii kala fenoowo bakkondinɗo !
Mo no nana Aayeeje Allah ɗen hino janngee e dow makko, refti o hedditora e townitaare, wa si tawii o nanaali ɗe. Awa wewlinir mo lepte muusuɗe.
Si o anndii goɗɗum e Aayeeje Amen ɗen, o jogitora ɗum jalnori. Ɓen ɗon, hino woodani lepte hoynooje:
Jahannama hino caggal maɓɓe. Ko ɓe faggitinoo duncanoytaaɓe hay huunde, wanaa kon ko ɓe jogitinoo yiɗɓe ko wonaa Allah. Hino woodani ɓe lepte mawɗe.
Ndee [Deftere]ko peewal. Ɓen yedduɓe non Aayeeje Joomi maɓɓe ɗen, hino woodani lepte soɓuɗe muusuɗe.
Ko Alla oon woni ko eeltanta mon maaya ngam laaɗe ndoga e hengo e dow yamiroore Makko, ngam ɗaɓɓon e ɓural Makko e yaama joo njetton.
O eeltani on ko woni e kammuuji e ka leydi fof, wonii e ɗuum kaawisaaji wonande yimɓe miijatooɓe.
Maakan ɓeen goonɗiɓe yoɓe njaafa ɓeen ɓe tijjaaki nyalɗi Alla ngam O yoɓa ɓe yimɓe koɓe paggittono ko.
Kala golluɗo ko moƴƴi,ko fii hoore-makko; kala kadi bonnuɗo,yantay e makko refti ko ka Joomi maa woni ruttorde mon.
Min tottii banii Israa*iil deftere e nyeenyal e annabaagal Min njeɗiɓe e dagiiɗi Min ɓurniɓe ko heewi e binnde hee.
Min totti dallillaaji ɓannginooji ɓe luuraani si wonah caggal nde ganndal ari e mum en sabu bewre hakkunde maɓɓe pellet Jooma na nyaawa hakkunde maɓɓe nyande darnga koɓe njeddandiratnoo ko.
Refti Min mbaɗma e laawol e yamiroore Amen, woto rew belaaɗe ɓeen ɓe nganndah.
Pellet ɓeen ɓe nafataama gaa e Alla hay huunde pellet toonyooɓe yogo e mum en ko weldiiɓe, Alla woni keeda hulɓe ɓe.
O quraana kombo gite e peewal e yurmeende wonande yananaaɓe.
Mbela ɓeen waɗɓe boneeji na nanndi e goonɗinɓe ɓe golli golle lobbe hoɓe fota e nguurndam mum en e maayde maɓɓe bonii koɓe nyaawata.
Alla tagrii kammuuji e leydi goonga ngam kala fittaandu yoɓee kondu fagginoo ko kamɓe ɓe toonyetaake.
Mbela a yiyaani oon jaggirɗo belaaɗe makko deweteeɗo Alla majjini mbo e dow ganndal O uddi nanɗe makko e ɓernde makko, O waɗi e gite makko hee cuddi ko hombo feewnata oon caggal Alla mate on miiccataaka.
Heeferɓe wii ɗum wonah si wonah nguurndam aduna min maaya min nguura, halkataa min si wonah jamaanu, ɓe ngalanah ɗuum ganndal ɓe cikkita tan.
Si aayeeje Amen ɓannguɗe njanngaama e mum en hujja maɓɓe wonatah si wonah ngaddee baabiraaɓe amen si on ngonii goonguɓe.
Maaku ko Alla wuurnata on refti O wara on refti renndina on faade ñalawma darnga mbo sikke alah e mum, kono ko ɓuri heewde e yimɓe nganndah.
Woodanii Alla laamu kammuuji e leydi, ñande darnga darii ñande heen meerenteeɓe perta.
Haɗa yiya -aan nulaaɗa- kala lenyol na gurfanii e koppi mum,kala lenyol na noddiree deftere mum hannde woni ko njoɓeteɗon ko ngollatnaɗon e nder aduna.
Ndee ko deftere amen honde wowla goonga, Min ngoniina Min ceeraani wonde emin njamira nde winndate ko ngollatna ɗon.
Tawi ko ɓeen goonɗinɓe ɓe ngolli golle lobbe O naatnatɓe e yurmeende makko, ko ɗuum woni mala ɓanngungal.
Tawi ko ɓeen heefareeɓe mbela aayeeje Am ɗe njanngetanooke e dow mon mawnikiniɗo laatiɗon yimɓe bonɓe.
Sibɓe wiyaama pellet fodoore Alla ko goonga sikke alah heen mbi*on min nganndah ko woni darnga, min cikkiti cikkitagol min ngonaani yananaaɓe.
boneeji ɗi ɓe faggitinoo ɗin feñana ɓe, ko ɓe jalkitaynoo kon fiiltoo ɓe.
ɓe wi*ana hannde Min njejjita mon hono no njejjitirɗon pottal ñalngu mon hannde ngu, ko yiite woni hoɗorde mno on ndanyatah walladiiɓe.
ɗuum noon ko sabu on njaggarii aayeeje Alla ɗe jalkito nguurndam aduna hoomti on,hannde ɓe njaltatah e yiite ɓe nduttataaka aduna ɓe golla golle lobbe haa Alla weleeɓe.
Woodanii Alla yettoore nder kammuuji e leydi Jom binnde.
Na woodani Mbo manngu nder kammuuji e leydi ko kanko woni mbo gooto foolah ñeeñuɗo.
Haa, Miim.
Jippagol Deftere nden, ko immorde ka Allah, Fooluɗo, Ñeeño On.
Men tagiraali kammuuli ɗin e leydi ndin e kon ko woni hakkunde majji, si wanaa e goonga e lajala happaangal [fii mun]. Yedduɓe ɓen ko ɗuurniiɓe e ko ɓe rentiniraa kon.
Maaku: "On yi'ii ko rewoton kon hara wanaa Allah, hollee lam ko ɗi tagi e leydi ndin? Kaa hara hiɗi mari geɓal e [tagugol] kammuuli ɗin? Awa addanee lam Deftere jippinaande ado ndee ɗoo maaɗum batte ganndal, si wonii ko on goonguɓe !".
Ko hommbo ɓuri majjude, wa on rewoowo ko wanaa Allah, kon ko jaabotaako mo haa Ñalnde Darngal? Hara ɗin [reweteeɗi] ko welsindiiɗi e dewal majji.
Si yimɓe ɓen mooɓoyaama [ka Darngal], ɗi wontanoyay ɓe ayɓe, ɓe wona e yeddugol ko ɓe rewaynooɗi kon.
Si Aayeeje Amen ɓannguɗe ɗen janngaama e maɓɓe, yedunooɓe goonga ɓen tuma nde arnoo e maɓɓe ɓen wi'a: "Ɗum ko mbilewu ɓanngu ngu".
Kaa ɓe wi'ay woni :"O fefindi nde?" Awa maaku: "Si taw mi fefindi nde, awa doo on duncantaa lam huunde e [lepte] Allah ɗen. Ko Kanko ɓuri anndude on, tuma nde jumpoton e mayre. O yonii seedee hakkunde am e mon. Ko Kanko woni Haforowo, Hinnotooɗo On.
Maaku: "Mi wonaa arano e Nulaaɓe ɓen; mi anndaa kadi ko waɗetee mi, maa ko waɗeteɗon. Mi jokkaa si wanaa ko wahayinaa kon e am; mi laataaki si wanaa jertinoowo ɓanngina".
Maaku: "Yeetee lam, si tawii le konde iwrunde ka Allah, yedduɗon ɗum, seedotooɗo e ɓiɗɓe Israa'ila ɓen seedii e [sellugol] ɗum, o gomɗini, onon kan townitiɗon...Pellet, Allah fewnataa yimɓe tooñooɓe ɓen.
Yedduɓe ɓen wi'ani gomɗimɓe ɓen: "Si tawno ɗum ko moƴƴere, ɓen (waasuɓe) adototaako men e mun". Nde wonunoo ɓe fewnoraali nde, ma ɓe wi'u: "Ndee ko fenaande neeɓunde!".
Hino aditiinde, Deftere Muusaa nden, ɗowornde e yurmeende. Ndee ɗoo kadi, ko Deftere goonginir- nde [ɗeya Defte] e ɗemngal aarabu, fii yo jertinir (nde) tooñooɓe ɓen e wewlinirnde moƴƴinooɓe ɓen.
Pellet, wi'uɓe ɓen: "Ko Allah woni Joomi amen", refti ɓe tabiti (e gomɗinal), kulol alanaa ɓen, wanaa kamɓe sunoytoo.
Ko ɓen woni yimɓe Aljanna ɓen duumotooɓe ton, njoɓdi ko ɓe gollaynoo kon.
Men yamirii neɗɗanke on moƴƴagol e jibimɓe mo ɓen: Jiido makko soworike mo saɗteende, o jibiniri mo kadi saɗteende; soweede mo e enteede mo ko lebbi cappanɗe tati, haa ka o si o yottike sagatalaaku makku ngun o timminii duuɓi cappanɗe nayi, o wi'a: "Joomi, longinam yettugol neema Ma mo neeminirɗaa mi min e jibimɓe lam, e nde mi gollata moƴƴuɗi weltinayɗe Ma, moƴƴinanaa lam geyngol am ngol. Mi tuubanii Ma, ko mi jeyaaɗo e jebbiliiɓe ɓen".
Ko ɓen woni ɓe Men jaɓanta ko ɓuri moƴƴude e ko ɓe golli, Men yawtana ɓe bonɗi maɓɓe, (ɓe jeyaama) e yimɓe Aljanna ɓen. Ɗum ko fodoore goonga nde ɓe fodanoo.
Kala non wi'anɗo jibimɓe mo ɓen: "Uf mo'on ! Kere on foday lam immintineede hara le gomɗii mofte yawtiino ado lam?" Hara ɓen ɗiɗo no faabtinora Allah [wiide mo]: "Ee bone maa, Gomɗin ! Pellet, fodooree Allah nde ko goonga". O wi'a: "Ɗum wonaali, si wanaa tinndi adinooɓe ɓen".
Ko ɓen woni ɓe Konngol ngol jojji e mun, (ɓe jeyaama) e mofte yawtunooɗe ado maɓɓe, immorde e jinna e yimɓe. Pellet, ɓe laatino sooyuɓe.
Hino woodani kala [fedde e maɓɓe]: darjaaji e ko ɓe golli kon, fii no O hunnirana ɓe njoɓdi golle maɓɓe ɗen; e hoore ɓe tooñetaake.
Ñalnde heeferɓe ɓen weeɓitoytee e Yiite ngen (ɓe wi'anee): "On naɓii moƴƴi mon ɗin ka nguurndam mon aduna, dakmitorɗon ɗi. Hannde non, on yoɓitirte lepte hoynooje, sabu ko townitoraynoɗon kon ka hoore leydi, ko aldaa e goonga, e ko huuwiraynoɗon kon faasiqaaku".
Janto fii musiɗɓe Aadi (Huudi) ɓen, nde o jertinirnoo yimɓe makko ɓen aynde nden - gomɗii hari jertinooji yawtiino yeeso makko e ɓaawo makko - wonnde: "Wata on rewu si wanaa Allah. Min miɗo hulani on lepte ñalaande mawnde".
Ɓe wi'i: "E a aru men fii yo a firliaa men e rewetee- ɗi amen ɗin? Awa addan men ko kammbiranɗaa men kon, si wonii ko a jeyaaɗo e goonguɓe ɓen".
O maaki: "Ganndal ngal ko ka Allah woni. Min mi yottinanay on tun woni, ko mi nulaa kon. Ko woni tun mi yi'ii ko on yimɓe majjaaɓe".
Nde ɓe yi'unoo ruulde honde weeɓitii fewtiri ayɗe maɓɓe ɗen, ɓe wi'i: "Ndee ko duulere toɓaynde e men". Ko nden kan woni ! ko hawjirnoɗon kon : ko henndu, ndu lepte muusuɗe woni e mun.
hindu muncira kala huunde, yamiroore Joomi mayru". Ɓe waɗtini, tawi yi'etaake si wanaa koɗooli maɓɓe ɗin. Ko wano nii Men yoɓitirta yimɓe bonnooɓe ɓen.
Gomɗii Men yeɗiino ɓe, e kon ko Men yeɗaali on e mun. Men waɗani ɓe nanɗe, e giiɗe e ɓerɗe. Kono ɗen nanɗe maɓɓe, e giiɗe maɓɓe e ɓerɗe maɓɓe (fow) duncanaali ɓe goɗɗum, tawde ɓe laatino yeddooɓe Aayeeje Allah ɗen. Ko ɓe jalkitaynoo kon jippii e maɓɓe.
Gomɗii Men halkiino ca'e wonunooɓe sera mon; Men firlitiri Aayeeje ɗen, belajo'o ɓe ruttoto.
Ko haɗno ɗin ɗi ɓe jogitornoo reweteeɗi ɓaɗtinorɗi gaanin Allah, faaboo ɓe? Tigi on, ɗin majjirii ɓe; ko ɗum wonunoo fenaande maɓɓe e ko ɓe fefindotonoo.
Janto tuma nde Men imminnoo fedde jinna e maaɗa, hiɗi heɗoo Alqur'aana. Nde ɗi tawanoo ɗum, ɗi wi'i: "Heɗee"...Nde [janngin kin] timmunoo, ɗi huccitiri ka yimɓe majji, jeertinooji.
Ɗi wi'i: "Ko onon yo mbatu amen, men nanii Deftere jippinaande ɓaawo Muusaa, goonginnde ɗen adiiɗe nde. Hinde fewna e goonga e laawol focciingol.
Ko ono yo mbatu amen, nootee noddoowo e Allah on, gomɗinon mo. [Ontuma] O haforanay on junuubimon ɗin, O daɗnda on lepte muusuɗe.
Kala mo nootaake noddoowo e Allah on, o wonaa laawotooɗo ka leydi, o alaa kadi giɗo gaanin Makko. Ko ɓen woni e nder majjere ɓanngunde".
E ɓee yi'aali wonnde ko Allah tagi kammuuli ɗin e leydi ndin, O ronkiraali tagugol ɗi, wonnde ko O haɗtanɗo wuurnitugol maayɓe ɓen? Ko non woniri. Pellet, ko O haɗtanɗo kala huunde.
Ñalnde heeferɓe ɓen weeɓitoytee e Yiite ngen, [ɓe wi'anee]: "Wanaa goonga nii?" Ɓe wi'a : "Ko non woniri! Men woondirii Joomi amen!". O Daala : "Awa meeɗiree non lepte ɗen, sabu kon ko yeddiraynoɗon".
Muññor muñal joomiraaɓe pellital ɓen ka Nulaaɓe; wata a hawjan ɓe. Ñalnde ɓe yi'oyta ko ɓe kammbiranaa kon, ɓe wa'oyay wa si ɓe ñiiɓaano [ka leydi] si wanaa dumunna-hun ñalorma. Ɗun ko yottinal. Ko homɓe halketee si wanaa yimɓe faasiqiiɓe ɓen?
Ɓen yedduɓe ɓe falii laawol Allah ngol, O bonnii golle maɓɓe ɗen.
Gomɗimɓe ɓen ɓe golli golle moƴƴe, ɓe gomɗini ko jippinaa kon e Muhammad - on goonga immorɗo e Joomi maɓɓe - O yawtanii ɓe bonɗi maɓɓe ɗin, O moƴƴinii fiyaaku maɓɓe on.
Ko waɗi ɗum, ko tawde yedduɓe ɓen jokkii meere nden, gomɗimɓe ɓen kan jokki goonga kan immorde e Joomi maɓɓe on. Ko wano nii Allah piyiranta yimɓe ɓen mise maɓɓe ɗen.
Si on arii hawrude e yedduɓe ɓen (ka hare), ko soppugol daaɗe ɗen. Haa si on ɗuɗɗinii warugol ɓe, haɓɓon koyɗe ɗen. Ko si on moƴƴoray e maɓɓe accitugol ɓe ɓaawo ɗum, maa si ko soktiigu, haa hare nden wallina jogaaji mayre. Ko non ñaawiraa, si Allah no muuyunoo, O wallitotono on e maɓɓe, ko woni tun, ko no O jarribora yoga mon e dow yoga. Waraaɓe fii Allah ɓen, pellet, O yeebataa golle maɓɓe ɗen.
Arma O fewna ɓe, O moƴƴina fiyaaku maɓɓe,
O naadoya ɓe Aljanna, mo O anndini ɓe fii mun.
Ko onon yo gomɗimɓe, si on wonii wallooɓe fii Allah, O wallay on, O tabintina teppe mon ɗen.
Yedduɓe ɓee kan, halkaare woodanii ɓe, O majjinii kadi golle maɓɓe ɗen.
Ɗum le ko tawde ɓe añii ko Allah jippini kon, O bonni golle maɓɓe ɗen.
E ɓee yiilaaki e leydi ndin, ɓe teskoo ko honno battane adinooɓe ɓen wa'unoo? Allah halkuno fii maɓɓe. sugu mum kadi hino woodani yedduɓe ɓen.
Ko waɗi ɗum, ko tawde ko Allah woni giɗo gomɗimɓe ɓen; hara non yedduɓe ɓen, giɗo (woo) alanaa ɓe.
Pellet, Allah naadoyay gomɗimɓe golli moƴƴuɗi ɓen, Aljannaaji ɗi canɗi ilata ley (kuɓeeje) majje. Yedduɓe ɓen kan, hiɓe dakmitoo, ɓe ñaamira wano neemoraaɗi ɗin ñaamirta; hara non ko Yiite ngen woni jaaƴorde maɓɓe.
Ɗuuɗii e ca'e, ɓurnooɓe tiiɗude cemmbe, e dii ndeen saare maa raɗiinde ma, ɓe Men halki, ballo alanaa ɓe.
Kere ko on wonɗo e ɓanngannduyee immorde ka Joomi mun, wa'i wa ɓen cuɗinanaaɓe kuuɗe mun bonɗe ɗen, ɓe jokki mbeleeɗe maɓɓe?
Ko woni sifa Aljanna fodaaɗo on gomɗuɓe ɓen: ina toon canɗi ndiyam ɗi dakamme mun waylaaki, e canɗi ɓira ɗi waylataa dakamme mun, e canɗi konnjam welayɗam yarooɓe, e canɗi njuuri laɓɓinaandi. Hino woodani ɓe kadi ton: kala dimɓe, e haforaneede immorde e Joomi maɓɓe. [Ɓen wa'oyay] wa luttinoyteeeɓe ɓen ka Yiite, ɓe yarnee ndiyam fatayɗam, ɗam taƴa tetekki maɓɓe ɗin?
Hino e maɓɓe heɗitotooɓe ma. Kono ko haa si ɓe yaltii ka maaɗa, ɓe wi'ana okkaaɓe ganndal ɓen: "Ko honɗum dee, o wi'unoo naanen?" Ko ɓen woni ɓe Allah noti e ɓerɗe mun ɗen, ɓe jokki mbeleeɗe maɓɓe ɗen.
Feewuɓe ɓen kan, O ɓeydu ɓe peewal O okkiɓe gomɗal maɓɓe.
Hara ɓee no habbii si wanaa Darngal ngal nde ardata ɓe e juhal? Gomɗii le maandeeji maggal arii. Ko honno ɓe waajitoroyta, si ngal ardanii ɓe (juhal)?
Awa anndu pellet, reweteeɗo alaa si wanaa Allah, insinanoɗaa junuubi maa ɗin, e gomɗimɓe worɓe ɓen e gomɗimɓe rewɓe ɓen. Allah no anndi ñallirde mon e hiirirde mon.
Gomɗimɓe ɓen hino wi'a: "Hara nun cortewol (hare) jippotono!" Si tawii le cortewol ñeñaangol jippinaama, fii hare jantaama e maggol, a tinay ɓen ɓe ñawu woni e ɓerɗe mun hino ndaare, ndaarɗe mo maayde faɗɗini. Ko haanannoo ɓe,
ko ɗoftagol e konngol moƴƴol. Si fiyaaku on fellitii, hara nun ɓe gomɗinno Allah, ko ɗum ɓuraynoo moƴƴannde ɓe.
E on tamƴinaaki, si wonii on ɗuurnike, nde bonnoton e leydi ndin, taƴon enɗamaaji mon?
Ko ɓen woni ɓe Allah huɗi ɓen, O faaɗini ɓe, O wumini giiɗe maɓɓe ɗen.
E ɓee tasktaako Alqur'aana, kaa ko sokirɗe woni woni e ɓerɗe mum en?
Pellet, ɓen ruttorɓe ɓabbe mun ɓaawo nde peewal ngal ɓanngannoo ɓe, ko seytaane cuɗinani ɓe, o hodi ɓe.
Ko tawde ɓe wi'anii ɓen añuɓe ko Allah jippini kon: "Men ɗoftoto on e yoga e piiji". Allah non no anndi gunndooji maɓɓe ɗin.
Ko honno (ɓee wa'oyta) tuma nde Malaa'ika'en timmini fii maɓɓe, hara hiɓe bantoo geece maɓɓe e dote maɓɓe?
Ko tawde ko ɓe jokkii ko tikkinta Allah, ɓe añii welayɗi Mo ɗin, O bonni fii golle maɓɓe ɗen.
Kaa ɓen ɓe ñawu woni e ɓerɗe mun sikuu wonnde Allah yaltintaa ngaynguuji maɓɓe?
Sinno Men haajuno, Men holleteno ɓe. Anndiraa ɓe maandeeji maɓɓe ɗin; ko pellet, a anndirayno ɓe ka konngol welngol. Allah non hino anndi golle mon ɗen.
Ma Men jarribo on, haa Men annda tiiɗniiɓe ɓen e mon, e muññiiɓe ɓen. Men jarriboo kadi kabaruuji mon.
Pellet, yedduɓe ɓen ɓe faddi laawol Allah ngol, ɓe lunndii Nulaaɗo on ɓaawo nde peewal ngal ɓanngannde ɓe, ɓen lorrataa Allah hay huunde. Ma O bonnu fii golle maɓɓe ɗen.
Ko onon yo gomɗimɓe! Ɗoftee Allah, ɗoftoɗon Nulaaɗo on, wata on bonnu golle mon ɗen.
Pellet, ɓen yedduɓe ɓe sakkii e laawol Allah ngol, hooti ɓe maayi ko ɓe heeferɓe, Allah haforanoytaa ɓe.
Wata on lo'inkino, noddon e beldal, ko onon woni fooluɓe ɓen, Allah no wonndi e mon, O ustantaa on njoɓdi golle mon ɗen.
Anndee nguurndam aduna ko fijindaaru e mbeleeɗe tan; hara le si on gomɗiii, on hulii [Allah], O yeɗay on njoɓdi mon ndin, o lamndotaako on jawle mon ɗen.
Si O aru lamndaade on fii majje, haa O duñii on (e mun), wuddon, O feññina non konnaagu mon ngun.
Hey mon onon ɗoo, hiɗo noddee e nafqugol fii laawol Allah ngol. Hino e mo'on wuddayɓe. Kala non wudduɗo, haray ko hoore-makko o wuddani. Ko Allah woni Galo On, onon wonɗon waasuɓe ɓen. Si on huccii, O waɗtitira on woɗɓe goo, hara non ɓen wa'ataa wano mon.
Men udditanii ma uddital ɓanngungal,
fii no Allah yawtirani kon ko ardinɗaa e junuubi, e ko sakkitii, e fii no O timminira neema Makko on e maaɗa, O fewne e laawol foocciingol.
e no Allah wallire ballal tiiɗungal.
Ko Kanko woni jippinɗo deeƴere nden e ɓerɗe gomɗimɓe ɓen, fii no ɓe ɓeydora gomɗinal e dow gomɗinal maɓɓe ngal. Ko Allah woodani koneeli kammuuli ɗin e leydi ndin; Allah siforii wonnde Annduɗo, Ñeeñuɗo,
e fii no O naadira gomɗimɓe worɓe ɓen e gomɗimɓe rewɓe ɓen, Aljannaaji ɗi canɗi ilata ley mun, ko ɓɗe duumotooɓe e majji, e no O montira-naɓe banɗi maɓɓe ɗin. Ɗum wonii ka Allah, malal mawnungal.
E no O leptira naafiqiiɓe worɓe ɓen e naafiqiiɓe rewɓe ɓen, e sirkooɓe worɓe ɓen e sirkooɓe rewɓe ɓen, sikkooɓe Allah sikke bonɗe. Yiiloonde bonɗi ngonii e dow maɓɓe. Allah tikkaniiɓe kadi, O huɗii ɓe, O hebilanii ɓe Jahannama. Nge bonii ruttorde !
Ko Allah woodani konuuji kammuuli ɗin e leydi ndin. Allah siforii wonnde Fooluɗo, Ñeeñuɗo.
Men nulirii ma seedotooɗo, wewlinoowo, e jertinoowo,
fii no gomɗiniron Allah e Nulaaɗo Makko on, mawninon mo, teddinon mo, subbunhinanoɗon Mo bimmbi e kiikiiɗe.
Pellet, ɓen wonɓe ahodude e maaɗa, anndu ko Allah ɓe woni e ahodude. Junngo Allah ngon no senngo dow juuɗe maɓɓe ɗen. Kala non firtuɗo, haray ko hoore makko o firtani; kala kadi hunnuɗo ko o ahodi kon e Allah, aray nde O okkata mo njoɓdi mawnundi.
Aray nde tultuɓe jeyaaɓe e yimɓe ladde ɓen wi'ane: "Jawle amen ɗen e ɓeynguureeji amen ɗin sokolinii men. Insinano men". Hiɓe wowlira ɗemɗe maɓɓe, ko alaa e ɓerɗe maɓɓe. Maaku: "Ko hommbo waawani on ka Allah, si O faandanike on lorra maa hara O faandani on nafa? Wurin Allah siforiino wonnde Humpitiiɗo ko gollaynoɗon kon.
Wurin on sukkuno Nulaaɗo on e gomɗimɓe ɓen artataano fes ka ɓeynguureeji maɓɓe. Ɗum cuɗinaa e ɓerɗe mon; sikkuɗon sikke bonɗe, laatiɗon yimɓe halkaaɓe.
Kala dee mo gomɗinaali Allah e Nulaaɗo Makko on, haray Meɗen heblani yedduɓe ɓen (Yiite) dulbaynge.
Ko Allah heeranii laamagol kammuuli ɗin e leydi ndin. Himo haforana mo O muuyani, O lepta mo O muuyani. Allah siforii wonnde Haforoowo, Hinnotooɗo.
Aray nde luttuɓe ɓen wi'a, tuma fokkitanoyton henndagol konu-hoyri ndin: "Accee men jokka on". Hiɓe faalaa waɗtitugol daalol Allah ngol. Maaku: "On jokkataa men fes. Ko wano mon nii Allah daalirnoo oya tuma". Ma ɓe wi'u: "On añanay men tun woni". Tigi on, ɓe faamataano si wanaa seeɗa.
Maakan tultuɓe ɓen e yimɓe ladde ɓen: "Arma nde noddeteɗon e yimɓe joomiraaɓe doole tiiɗuɓe. Hoɓon ɓe maaɗum ɓe silma. Si on ɗoftike, Allah okkay on mbarjaari moƴƴundi; si on huccitirii no huccitirnoɗon oya tuma, O leptira lepte muusuɗe".
Bakkaatu fawaaki e hoore ɓunɗo on, wanaa e laƴoowo on wanaa kadi e nawnuɗon bakkaatu fawii. Kala ɗoftiiɗo Allah e Nulaaɗo Makko on, O naadoyay mo Aljannaaji ɗi canɗi ilata senngo ley mun. Kala kadi ɗuurniiɗo, O leptiray mo lepte muusuɗe.
Gomɗii Allah welano gomɗimɓe ɓen, tuma ɓe ahondiraynoo e maaɗa ka ley lekki kin. O anndi ko woni kon ka ɓerɗe maɓɓe, O jippini deeƴere nden e maɓɓe, O warjoriiɓe uddital ɓadiingal,
e konu-heyri ɗuuɗundi ndi ɓe henndotoo. Allah siforii wonnde Fooluɗo, Ñeeñuɗo.
Allah fodii on konu-heyri ɗuuɗundi ndi henndotoɗon, O yaccinani on ndii ɗoo, O suri juuɗe yimɓe ɓen e mo'on, fii yo wonu maande wonannde gomɗimɓe ɓen, O fewnira on laawol focciingol.
E wonndi goo ndi on haɗtanaali taho, Allah kan no huɓindii ndi. Allah siforii wonnde haɗtanɗo kala huunde.
Hay si yedduɓe ɓen haɓiino on, ɓe huccintinayno ɓabbe maɓɓe ɗen, refti ɓe heɓataano giɗo wanaa ballao.
Ɗum ko sunna Alla feƴƴunooɗo ko adii. A heɓantaa laawol Alla ngol, mbattiigu.
Ko Kanko woni suranɗo on juuɗe maɓɓe ɗen e mo'on, e suruɗo juuɗe mon ɗen e maɓɓe, ka aynde Makka, ɓaawo O foolnude on e maɓɓe. Allah siforii wonnde Reenuɗo ko golloton kon.
Ko ɓen woni ko yeddi, ɓe faddii on e Juurlirde Hormorde nden, [ɓe haɗi] neldaari ndin nde ndi yottotoo nokku mayri. Si wanaano sabu worɓe gomɗimɓe e rewɓe gomɗimɓe ɓe on anndataano haa haɓon ɓe, bakkaatu heɓa on e fee maɓɓe, ko aldaa e anndugol... fii yo Allah naadu e yurmeende Makko nden, on mo O muuyani. Si ɓe senndondir-no [e gomɗimɓe ɓen], ko pellet, Men leptirayno yedduɓe ɓen e maɓɓe, lepte muusuɗe.
Tuma nde ɓeya yedduɓe waɗunoo ka ɓerɗe maɓɓe jinngo, jinngo majjiyanke...Allah jippini deeƴere Makko nden e dow Nulaaɗo Makko on e gomɗimɓe ɓen, O fawi ɓe konngol gomɗal, ɓe woni ɓurɓe jojjude e hanndude e maggol. Allah siforii Anndugol kala huunde.
Gomɗii Allah goonginiranii Nulaaɗo Makko on, koyɗol ngol e hoore goonga : Ko maa naaton e juulirde Hormorde nden si Allah muuyii, hara ko on hooliiɓe, femmbuɓe ko*e mon maa ɗuytuɓe (cukuli), on hulataa. Himo anndi ko on anndaa. O waɗi ko wanaa ngol (naatugol Makko) ɗon, uddital ɓadiingal.
Ko Kanko woni Nulirɗo Nulaaɗo Makko on peewal e diina goonga, fii yo o fawaka ka e hoore kala diina. Allah yonii seedee.
Muhammdu ko Nulaaɗo Allah. Wonnduɓe e makko ɓen ko ñaaɗuɓe e yedduɓe ɓen, yurmondirɓe hakkunde maɓɓe. A yi'ay ɓe hiɓe ruƴƴa, hiɓe sujja, hiɓe ɗaɓɓira Allah ɓural e welayee. Maandeeji maɓɓe ɗin no ka geece maɓɓe batte sujjugol ngol. Ko ɗum woni ko ɓe siforaa ka Tawreeta. No ɓe siforaa ka Linjiila kan, ko wano remuru yaltingu puɗi mayru, ngu ɓanngini ɗi, ɗi tekki, ɗi fotondiri e binndeeje majji, hara ɗum no haawna remooɓe, fii no [Allah] tikkinira ɓe yedduɓe ɓen. Allah fodii e maɓɓe ɓen gomɗimɓe ɓe golli moƴƴuɗi ɗin, haforanal e njoɓdi mawnundi.
Ko onon yo ɓen gomɗimɓe ! wata on adito yeeso Allah e Nulaaɗo Makko on. Hulee Allah. Pellet, Allah ko Nanoowo, Yi'oowo.
Ko onon yo ɓen gomɗimɓe ! wata on towu sowtooji mon e hoore sowto Annabaajo on, wata on ewnor mo kadi konngol, wano no yoga mon ewnorta yoga, sakko golle mon ɗen bonata, hara on so'aa-anndude.
Pellet, ɓen joltinooɓe sowtooji maɓɓe ɗin ka Nulaaɗo Allah on, ko ɓen woni ɓe Alla jarabii ɓerɗe mun ɗen gomɗal. Hino woodani ɓe haforanal e njoɓdi mawndi.
Pellet, ɓen ɓe no noddire ka ɓaawo cuuɗi, ko ɓuri ɗuuɗude e maɓɓe, wanaa haqqilooɓe.
Sinno ɓe muññino haa yaltaa e maɓɓe, ko ɗum ɓuraynoo moƴƴannde ɓe. Allah ko Haforoowo, Hinnotooɗo.
Ko onon yo ɓen gomɗimɓe ! Si faasiqiijo ardanii on e kumpital, tefee fii wata on heɓor e yimɓe sabu majjeede, wonton ninsuɓe e kon ko waɗuɗon.
Anndee wonnde Nulaaɗo Allah on hino hakkunde mon. Si o tewtino on e ko ɗuuɗi e fiyakuuji, on tampayno. Kono Allah yiɗini on gomɗinal, O cuɗini ngal e ɓerɗe mon; O añini on keeferaaku, e faasiqaaku e geddi. Ko ɓen woni feewuɓe ɓen,
ɗum ko ɓural immorde ka Allah e neema. Allah ko Annduɗo, Ñeeñuɗo.
Si feddeeji ɗiɗi e gomɗimɓe ɓen haɓii, moƴƴintinee hakkunde maɓɓe. Si fedde goo bewii e hoore ndeya, ko haɓugol wonnde e bewude nden, haa nde ruttoo e yamiroore Allah nden. Si nde ruttike, moƴƴintiniree hakkunde maɓɓe nunɗal. Nunɗee, tawde pellet, Allah no yiɗi nunɗooɓe ɓen.
Anndee gomɗimɓe ɓen ko jeyduɓe. Haray moƴƴinee hakkunde jeydal mon ngal, hulon Allah, belajo'o on yurminte.
Ko onon yo ɓen gomɗimɓe ! Wata yimɓe jalnor yimɓe : hino gasa hara ɓen (jalaaɓe) hino ɓuri ɓe moƴƴude. Wanaa rewɓe woni ko jalnorta rewɓe : hino gasa hara ɓen no ɓuri ɓe moƴƴude. Wata on aybidnir ko'e-mon, wata on bugondir jammooje (bonɗe). Innde faasiqaaku nden bonii ɓaawo nde gomɗinal nden. Kala mo tuubaali, ko ɓen woni tooñuɓe ɓen.
Ko onon yo ɓen gomɗimɓe ! Woɗɗitee e ko ɗuuɗi e sikke. Pellet, yoga e sikke ko bakkaatu. Wata on wiɗondir, wata yoga mon ño'u yoga. Hara gooto e mo'on yiɗay ñaamugol teewu musiɗɗo mun maayɗo? Hiɗon añi ɗum. Hulee Allah. Pellet, Allah ko Jaɓoowo tuubuubuyee, Hinnotooɗo.
Ko onon yo yimɓe ! Men tagiriii on immorde e gorel e deyel, Men waɗiri on leƴƴi e gori, fii yo on anndindir. Pellet, ɓurɓe teddude e mon ɓen ka Allah, ko ɓurɓe gomɗude ɓen e mon. Pellet, Allah ko Annduɗo, Humpitiiɗo.
Yimɓe ladde ɓen wi'i: "Men gomɗinii". Maaku: "On gomɗinaali taho. Wi'ee kan : Men silmii. Gomɗinal ngal naataali taho ka ɓerɗe mon. Si on ɗoftike Allah e Nulaaɗo Makko on, O ɗuytantaa on huunde e golle mon ɗen". Pellet, Allah ko Haforoowo, Hinnotooɗo.
Gomɗimɓe (tigi) ɓen, ko ɓen gomɗimɓe Allah e Nulaaɗo Makko on, refti ɓe sikkitaaki, ɓe tiiɗnori kadi jawle e pittaali maɓɓe ɗin fii laawol Allah ngol. Ko ɓen woni goonguɓe ɓen.
Maaku: "Kere on anndinay Allah diina mon kan, hara non Allah no anndi kala ko woni kammuuli e ka leydi?" Allah ko Annduɗo kala huunde.
Hiɓe waj Ma fii ɓe silmii. Maaku: "Wata on wajitam silmugol mon. Si ko woni, ko Allah wajitata on fii O fewnirii on e gomɗinal, si wonii ko on goonguɓe".
Pellet, Allah no anndi wirniiɗi kammuuli ɗin e leydi ndin. Allah ko Reenuɗo ko golloton kon.
Qaaf. Mi woondirii Alqur'aanaare teddunde nden !
Si ko woni, ɓe ŋalɗu ko tawi kon jertinoowo arii ɓe iwɗo e maɓɓe ; heeferɓe ɓen wi'i: "Ɗum ɗoo ko huunde haawniinde.
Kere si men maayii, men wontii mbulmbuldi...? Ɗum ɗon ko ruttitagol woɗɗungol non !"
Gomɗii Meɗen anndi ko leydi ndin ñaamata kon e maɓɓe ; hino ka Amen gaa deftere reenunde.
Si ko woni, ɓe fennu goonga kan tuma nde ka arunoo e maɓɓe, hiɓe e nder fiyaaku jilɓuɗo.
E ɓee ndaaraali kammu ngun dow maɓɓe, ko honno Men mahiri ngun Men cuɗini ngu ; hara perɗi alanaa ngu?
Leydi ndin kadi, Men weerti ndi Men werlii e mayri pelle, Men fuɗini e mayri kala nooneeji [puɗi] wooɗuɗi.
fii tasakuyee e waaju wonannde kala jeyaaɗo ruttotooɗo.
Men jippini kadi ndiyam barkinaaɗam ummaade ka kammu, Men fuɗiniri ɗam gese e gabbe soñeteeɗe.
e leɗɗe tamaro juutuɗe wonduɗe e piindi fawondirndi,
ko arsike jeyaaɓe ɓen. Men wuurnitiri ɗam kadi leydi yoorundi. Awa ko non woni fii ummital ngal.
Ado maɓɓe, yimɓe nuuhu ɓen, e yimɓe Ɓunndu ɓen e Samuuda'en [fow] fennuno,
e 'Aadi'en, e Fir'awna e musiɗɓe Luutu ɓen.
e yimɓe fitaare nden, e yimɓe Tubba' ɓen. Kala maɓɓe fennuno Nulaaɓe ɓen, kammbaa Am on jojji.
Kere Men ronkuno fii tagu aranu ngun? Ko woni kamɓe, hiɓe e jiɓaare fii tagiteede laawol kesol.
Gomɗii Men tagii neɗɗanke on, Meɗen anndi ko wonkii makko kin sowinsinirta mo. Ko Menen ɓuri ɓadaade mo e dii ɗaɗol (makko) daande ngol.
tuma nde jaɓɓoytooɓe ɓen ɗiɗo jaɓɓoroytoo [golle makko ɗen] ñaamo e nano, hara hiɓe jooɗii.
O wowlataa konngol, si wanaa hino takko makko winndoowo tawaaɗo.
Ɗeɗɗere maayde nden ardi e goonga : "Ko ɗum wonunoo ko dogaynoɗaa".
Wuttee ka alaandu ; ko nden woni Ñalaande kammbaa nden.
Wonkii kala ara, hara hiki wonndi e soggoowo e seedotooɗo.
"Gomɗii a laatinoke welsindiiɗo e ndee. Men hunci wirngallo maa ngon kisan; gite maa ɗen hannde ko seeɓuɗe".
Wonndiiɗo makko on wi'a: "Ko ɗum ɗoo woni ka am ɗoo, maandinaa-ɗum".
Bugee ka Jahannama onon ɗiɗo, kala yedduɗo canndallo.
haɗoowo moƴƴere, jaggitoowo, sikkitiiɗo,
on waɗiduɗo e Allah reweteeɗo goo. Bugee mo ka nder lepte saɗtuɗe".
Cinndadiijo makko (seytaane) on wi'i: "Joomi amen, mi bewinaali oo; si ko woni, ko e majjere woɗɗunde o wonunoo e mun".
[Allah] daala : "Wata on yeddondir ka Am ɗoo ! Nde tawnoo Mi ardiniino e mon kammbaa.
Konngol waɗtitetaake ka Am ɗoo ; Mi siforaa kadi tooñoowo jeyaaɓe ɓen".
Ñalnde Men wi'anoyta Jahannama on : "E a heewii?" Nge wi'a: "Ko ɓeydee hino woodi?"
Aljanna on ɓaɗtinanee gomɗuɓe ɓen, hara wanaa ka woɗɗi.
"Ko ɗum ɗoo woni ko fodaɗon, wonannde kala ruttiiɗo [e Joomi mun] reeniiɗo.
on huluɗo Jom Hinaranke On ka wirnii, o ardi e ɓernde laaɓunde.
Naatiree mo e jam". Ko nden woni ñalaande luttaynde nden.
Hino woodani ɓe ton kala ko ɓe faaletee, hara kadi ɓeydaari hino ka Amen.
Ɗuuɗii e gire ɗen Men halki ado maɓɓe, ko ɓen ɓurnooɓe doole, ɓen wanngorii e leydi ndin, ndaarugol taw si ɓe heɓay laaworde.
Pellet, wonii e ɗum, waaju wonannde kala jom ɓernde, maa tuɗuɗo noppi hara ko tawaaɗo.
Gomɗii Men tagii kammuuli ɗin e leydi ndin e kon ko woni hakkunde majji, nder balɗe jeegoo, tampere woo heɓaali Men.
Muñño e ko ɓe wowlata kon, subbunhinanoɗaa Joomi maa ado puɗal naange ngen e ado mutal ngal.
Jemma on kadi, subbunhinanoɗaa Mo e ka battane [julɗe] farlaaɗe.
Heɗo, ñalnde noddoowo on noddoyta e nokkuure ɓadiinde,
ñalnde ɓe naniroyta haacaango ngon e hoore goonga. Ko nden woni Ñalnnde yaltugol ngol [ka genaale].
Pellet, ko Menen wuurnata Men wara, ko ka Amen kadi woni ruttorde nden.
Ñalnde leydi ndin seekotoo [ɓe yaltira] heñagol; ko nde woni mooɓirde newaniinde Men.
Ko Menen ɓuri anndude ko ɓe wowlata kon. A wonaa dooloowoɓe. Haray waajor Alqur'aanaare nden, kala huloowo kammbaa An on.
Mi woondirii keneeli jarorayɗi (leydi) jaragol !
Mi woondirii duule ronndotooɗe toɓo tiiɗngo !
Mi woondirii laaɗe dogirayɗe newaare !
E peccooji yamiraande.
ko podete ɗon ko, ko goongo.
Haasbeede ko ko wonata.
Mi woondirii kammu jom ɗate ngun !
Pellet, hiɗon e konngol luurrangol.
Hino yiltee e makko kala firlitaaɗo e gomɗinal.
Fenooɓe ɓen huɗaama.
ɓen yolliiɓe e majjere welsindiiɓe.
Hiɓe lamndoo : "Ko honnde woni Ñalaande njoɓdi kuuɗe?"
Ñalaande nde ɓe leptoyteeɓe ka Yiite :
"Meeɗee lepte mon ɗen; ko ɗum woni ko keppatnoɗon kon".
Pellet, gomɗuɓe ɓen wonii e aljannaaji e ɓulli.
Jaggatnooɓe ko Joom maɓɓe okkiɓe ɓe te ko adii ɗuum koɓe moƴƴinatnooɓe.
Hoɓe pamɗuno koɓe ɗaanatoo jemma.
E saanga ndoogu hoɓe toro yaafeede.
Ina e jawɗe mumen hakke wonande ñaagatooɓe e ɓe ñaagataako.
Ina e nder leydi he maandeeji wonande yananaaɓe.
E nder pittaali mon mate on teskataaka.
Ina e kammu arsuka mon e ko podante ɗon.
E Joom kammu e leydi koɗum goongo hono no kaalirton nih.
Mbela arii e maa yeewtere hoɗɓe Ibraahiima teddinaaɓe.
Tuma ɓe naatunoo ka makko ɓe wi'i: "Salaam (Kisiyee mon)". O maaki: "Menen ko men ɗenƴii ɓe on".
O naayii faade e koreeji makko O addori ngaari payndi.
O ɓadaniɓe ndi o wii on ñaamata?
O so*i e mum en kulol, ɓe wii woto hul, ɓe weltiniriɓe cuklel.
Jom suudu makko ari hombo wulla o hellii yeesa makko, o wii nayeejo dimara.
Malaykaaji ɗi mbii ko hono nih Joom ma daali ko Kanko woni ñeeño Ganndo.
[Annabai Ibraahiima] maaki: "Ko woni fii mon, onon ɓee nelaaɓe?"
Ɓe wi'i: "Menen men nela e yimɓe bomɓe ɓen,
fii yo men accitu e maɓɓe, kaaƴe iwɗe e loope (juɗaaɗe),
maandiniraaɗe ka Joomi maa, fii fantinooɓe ɓen".
Men yaltini toon kala gomɗimɓe wonunooɓe ton.
Men tawaano ton, si wanaa suudu juulɓe wooturu.
Men acci ton maande, wonannde ɓen hulooɓe lepte muusuɗe ɗen.
[Men acci kadi maande] e Muusaa, tuma nde Men nulunoo mo e Fir'awna, wonndude e hujja ɓannguɗo.
Kono o ɗuurnodii e cemmbe makko, o wi'i [Muusaa]: "Ko mbileejo maa feetuɗo".
Men nanngi mo kanko e koneeli makko ɗin, Men bugodii ɓe ka maayo, tawde ko o felniiɗo.
E 'Adi'en, tuma Men wurtunoo henndu bonndu ndun e maɓɓe.
ndu accataa hay huunde nde ndu arani, si wanaa ndu waɗtay nde wa ndoondi.
E Samuuda'en kadi, tuma nde ɓe wi'ananoo : "Dakmitee haa seeɗa !"
Ɓe townitanii yamiroore Joomi maɓɓe nden, haacaango ngon nanngi ɓe, tawi hiɓe ƴeewa.
Ɓe waawaano daragol (laawoo), ɓe wonaano kadi faabaaɓe.
Ko non kadi yimɓe Nuuhu ɓen ko adii[ɓe]. Ɓen ko yimɓe faasiqiiɓe wonunoo.
Kammu ngun, Men mahir ngu doole Amen. Pellet, ko Men yaññuɓe.
Leydi ndin kan, Men weertundi. Men moƴƴii weertuɓe.
E kala huunde, Men tagii noone ɗiɗi; belajo'o on waajitoray.
"Awa dogee kisan faade e Allah. Min, wonannde on immorde ka Makko, ko mi jertinoowo ɓannguɗo.
Wata on waɗidane Allah reweteeɗo goo. Min, wonannde on immorde ka Makko, ko mi jertinoowo ɓannguɗo".
Ko wano non. Nulaaɗo araali e ɓen adinooɓe ɓe, si wanaa ɓe wi'ay : "Ko mbileejo maa feetuɗo!".
Hara ɓe wasondir e ɗum? Ko woni kon, ɓee ko yimɓe bewuɓe.
Runto ɓe, a felnaaki [e fiiaɓɓe.
Waajo tun; sabu waajagol ngol, hino nafa gomɗimɓe ɓen.
Mi tagiraali jinna e yimɓe, si wanaa fii yo ɓe rewan.
Mi ɗaɓɓiraa ɓe arsike; Mi ɗaɓɓaa yo ɓe ñammina.
Pellet, ko Allah woni arsikoowo On, Jom cemmbe tiiɗuɗe.
Haray hino woodani ɓen tooñuɓe, bakkaat yeru bakkaat nanndo maɓɓe'en, wata ɓe hawju.
Bone woodanii ɓen yedduɓe, e nden Ñalaande maɓɓe nde ɓe kammbanaa!
Mi woondirii [Fello] Tuuri ngon!
E Deftere winndaande nden,
e ɗeri fontaaɗi!
E Suudu wuurniraandu ndun!
E Kippoodi toowundi ndin!
E maayo heewuno ngon!
Pellet, lepte Joomi maa ɗen ko yanooje.
Alaa duñoowo ɗe.
Ñalnde kammu ngun dillirta dillere,
pelle ɗen wona e yahugol,
haray nden ñalnde, bone woodanii fennuɓe ɓen.
ɓen wonuɓe e jumpugol, hiɓe fija.
Ñalnde ɓe duñiroytee doole ka Yiite Jahannama duñannde,
[Ɓe wi'anee] : "Ko ngee Yiite woni ko fennaynoɗon.
E ko mbilewu nii? Kaa hara on alaa yi'ude?
Sumee e magge! Muññiɗon maa on muññaaki, fow no fota e mon. Anndee ko yoɓeteɗon, ko kon ko gollaynoɗon".
Pellet, gomɗuɓe ɓen hino e Aljannaaji e neemaaji,
ko ɓe dakimitotooɓe kon ko Joomi maɓɓe okki ɓe, Joomi maɓɓe daɗndi ɓe lepte Jahiimi ɗen.
[Ɓe wi'anee] : "Ñaamee yaron, ko newi moɗdeum, sabu kon ko gollaynoɗon.
hara ko on soɓɓindiiɓe e hoore danɗe weertindiraaɗe", Men resina ɓe kadi yooɗa e yaaJa giteeɓe.
Ɓen gomɗimɓe, geyngol maɓɓe ngol kadi jokki ɓe e gomɗinal, Men tawtindinay ɓe e geyngol maɓɓe ngol. Men ɗuytantaa ɓe huunde e golle maɓɓe ɗen; neɗɗo kala ko faggitii kon no tiginaa.
Men ɓeydani ɓe muuyanteeɗi e tebbeeli kala ko tuuyetee.
Hiɓe jaaɓondira ton, ñedduɗe ɗe jillaa meere wanaa ko bakkondinta.
Sukaaɓe no eltanaaɓe hino wanngoo hakkunde maɓɓe, wa'uɓe wa kaŋŋe maraaɗe.
Yoga maɓɓe fewtita yoga, ɓe lamndondira;
ɓe wi'a: "Pellet, men laatino ado [hannde], hulunooɓe [lepte ɗen] hakkunde yimɓe amen";
Allah moƴƴii e amen, O daɗni men lepte Norngal.
Men laatino ado [hannde], torotonooɓe Mo. Pellet, ko Kanko woni Moƴƴo, Hinnotooɗo On".
Anndintin tun, sabu neema Joomi maa on, a wonaa ndureejo wanaa a feetuɗo.
Kaa ɓe wi'ay wonnde : "Ko yimoowo ! Men habbitani mo tun jikke maayde".
Maaku : "Awa habbitee ! Min kadi miɗo habbitodi e mon".
Kaa ko haqqille maɓɓe ɗen yamirɓe ɗum? Kaa hara ko ɓe yimɓe bewuɓe tun?
Kaa ɓe wi'ay wonnde : "O sincu nde?" Si ko woni, wanaa ɓe gomɗinooɓe.
Awa yo ɓe addii yewtere sugu mayre, si wonii ko ɓe goonguɓe.
Kaa ɓe tagira ɓaawo taguɗo? Kaa ko kamɓe woni taguɓe ɓen?
Kaa (ko) kamɓe tagi kammuuli ɗin e leydi ndin? Ko woni kon, ɓe yananaaka.
Kaa ɓe jogiti ngaluuji Joomi maa ɗin? Kaa ko kamɓe woni huɓindiiɓe ɓen?
Kaa ɓe jogiti ɓargal ngal ɓe jentorta? Awa yo heɗitiiɗo maɓɓe on addu hujja ɓannguɗo !
Kaa hara ko ɓiɗɓe rewɓe woodanta Mo, onon kan worɓe ɓen?
Kaa a lamndi ɓe njoɓdi, hara yoɓugol ndi no teddani ɓe?
Kaa ɓe anndu fii wirniiɗi ɗin, hara hiɓe winnda?
Kaa ɓe faala fewjoore? Doo ko yedduɓe ɓen, woni fooleteeɓe pewje ɓen.
Kaa hiɓe mari reweteeɗo ko woori Allah? Senaade woodanii Allah, e kon ko ɓe sirkata !
Si ɓe yi'ii taƴatine immornde ka kammu no yani, ɓe wi'a: "Ko duule fawondirɗe".
Terto ɓe, haa ɓe hawroya e ñalaande maɓɓe nde ɓe leptoytee e mun;
Ñalnde nde pewje maɓɓe duncanoytaa ɓe hay huunde, ɓe wonaa kadi walloyteeɓe.
Ko pellet, hino woodani tooñuɓe ɓen, lepte goo ko wanaa ɗen ɗon. Kono ko ɓuri ɗuuɗude kon e maɓɓe, ɓe anndaa.
Muñño ñaawoore Joomi maa nden. Tawde pellet, hiɗa e ndenka Amen. Seniniraa yettugol Joomi maa, tuma ɓaŋotoɗaa.
Jemma on kadi, subbunhinanoɗaa Mo e ka mutugol koode.
E hoodere si konde fukkiima
Gondiijo mon majjaani o bewaañi.
O haalata belaaɗe.
Ndee [Alqur’aanaare] wonaali, si wanaa waaju bahyateeɗo.
Ko jom semmbe janngini ɗum mbo.
Jom mbaadi njoondi o fotondiri.
Hombo e jookli toowɗi.
Refti o ɓadi o ɓattii.
O woni ɓadiiɗo fotde laanye ɗiɗe wolla ko ɓuri ɓadaade.
O wahyii e maccuɗo makko ko O wahyii ko.
ɓernde mum fennaani ko o yi*i ko.
mbela haɗa yeddandira e Mum ko O yi*i.
Ko noon tigi o yi*ii Jibriir laawol goɗngol.
ka lekki sidar njani sanne.
ka kiin lekki woni aljanna koɗirɗo.
Nde muurata e lekki sidra-he ko naatata.
Yitere oonñaaki nde yawtaani keerol.
Ko goonga o yi*ii e kaawsaaji Alla ɓurɗi mawnude.
Onon heeferɓe mbela on nji*ii laata e ujjaa.
E manaata tataɓiija goɗɗo o.
Mbela na woodani on gorko na woodani Mbo debbo.
ɗuum de wadde ko feccoore nde nuunɗaani.
ɗi ngonah si wonah inɗe ɗe innuɗon onon e baabiraaɓe mon Alla jippinaani heen daliil ɓe ndewaani si wonah sikke e mbelamme pittaali ko goongo peewal arii e maɓɓe ummaade to Joom mum en.
wolla mbela na woodani neɗɗo ko o wooɗa ko.
Ko Alla woodani ko sakkati e ko adii.
Heewii e malaykaaji e nder kammuuji ɗi tefoore majji nafatah huunde tawi wonah caggal de Alla sakkitani wonande mbo O wela O.
Pellet ɓeen ɓe ngoonɗinaani laakira hoɓe innira malaykaaji inɗe rewɓe.
Woodanaani ɓe ganndal, alah kove ndewata si wonah sikke, pellet sikke nafatah e goonga hay huunde.
ɗuurno oon nduntiiɗa jikru amen mbo yiɗah si wonah nguurndam aduna.
Ko ɗoon ganndal mum en haaɗi, pellet ko Alla ɓuri anndude oon majjuɗo laawol Makko, ko Kanko kadi ɓuri anndude oon peewɗo.
Ko Alla woodani kala ko woni e kammuuji e leydi ngam o yoɓa ɓeen bonnuɓe koɓe mbonni ko, O yoɓa kadi moƴƴinɓe ko moƴƴi.
ɓen woɗɗitotooɓe bakkatuuji mawɗi ɗin e pankare [ɓe faggitotaako] si wanaa tokoosi ɗin. Pellet, Joomi maa ko yaajuɗo yaafuyee. Ko Kanko ɓuri anndude on gila O fuɗɗunoo on ummaade e leydi, e nde wonunoɗon fuƴƴannde ka deedi neeniraaɓe mon. Wata on mantu ko'e mon; ko Kanko ɓuri anndude gomɗuɓe ɓen.
E a tinaali ɗuurniiɗo on,
hino okka seeɗaa, hooti o ɗawa?
Kere o jogi ganndal wirniiɗi ngal o yiirata?
Kaa o humpitaaka ko woni kon e ɗeri Muusa ɗin
e [ka ɗeri] Ibraahiima hunnuɗo [ahadi yottini]
wonnde wonkii [woo] ronndotaako doŋgal (bakkaatu) wokkii goo,
e wonnde alanaa neɗɗanke, si wonaa ko o golli kon;
e wonnde golle makko ɗen, aray ka yi'ee,
refti o yoɓiree ɗe njoɓdi timmundi,
e wonnde ko ka Joomi maa woni haattirde nden.
e wonnde ko Kanko woni Weltinoowo Wullina,
ko Kanko kadi woni Warooro Wuurnita,
e wonnde O tagii resindirayɗi ɗin ɗiɗi : gorel e deyel,
immorde e toɓɓere maniiyu si rufaama,
e wonnde ko Kanko woodani tagitugol ɗimmun.
e wonnde ko Kanko woni alɗinɗo e okkɗuɗo,
e wonnde ko Kanko woni Jeyɗo hoodere Si'ira nden,
e wonnde ko Kanko halki Aadi'en adinooɓe,
e Samuuda'en, O heddinaano hay e gooto,
Ko non kadi yimɓe Nuuhu ɓen ko adii[ɓe], pellet, ɓen laatino ɓurɓe tooñude e bewde.
e yimɓe fitaare ɓen (ɓe) O waylitunoo:
O hippiri ɗe kon ko O hippiri.
Ko honɗum e neemaaji Joomi ma ɗin sikkitotoɗaa?
Awa oo ko jertinoowo jeyaaɗo e jertinooɓe adinooɓe.
Darngal ngal non ɓadike.
Duñoowo ngal ko woori Allah, alaa.
E ko ndee yewtere [Alqur'aana] haawetoɗon?
Hiɗon jala, on wullataa?
Hara ko on welsindiiɓe?
Koni sujjanee Allah, rewon [Mo].
Darngal ngal ɓadike, lewru ndun kadi seekike.
Si ɓe yi'ii maande, ɓe ɗuurnoo ɓe wi'a: "Ko mbilewu jokkondirngu".
Ɓe fenni, ɓe jokki mbeleeɗe maɓɓe. Hara le huunde kala no mari ñiiɓirde.
Gomɗii kumpite arii e maɓɓe, ɗe haɗitorɗum woni e mun;
[Ɗum] ko ñeñƴal yottiingal. Kono jertingol ngol nafaali.
Selu ɓe. Ñalnde noddoowo on noddoyta e huunde añiniinde.
jaasuɓe ndaarɗe, hiɓe yaltira e genaale ɗen wano kanuuji caratooɗi.
heñaniiɓe noddoowo on. Heeferɓe ɓen wi'a: "Ndee ko ñalaande sattunde".
Ado maɓɓe, yimɓe nuuhu ɓen yedduno. Ɓe fenni jeyaaɗo Amen on, ɓe wi'i : "Ko jinnaaɗo!", o kammbanaa.
O torii Joomi makko, wonnde : "Min on ko mi foolaaɗo, faabo [lam]".
Men udditiri dammbuɗe kammu ngun, ndiyam wanncoojam,
Men fuccitiri leydi ndin ɓulli. Ndiye ɗen fottiri e yamiroore hoddiranoonde.
Men roondori mo e [laana] lesaaka marka alluwe e peŋe,
hika dogira e ndenka Amen. Ɗum ko njoɓdi [Nuuhu] fennanooɗo on.
Gomɗii Men accirii [kon ko Men waɗi ɓe] tasakuyee. Taw si woodi waajitorayɗo?
Taskii ko honno lepte Am e jertinol (Am) wa'unoo?
Gomɗii Men newinirii Alqur'aanare nden waajitorgol. Hara wooday waajitorɗo?
Aadi'en fennuno. Taskee ko honno lepte Am e jertinol (Am) wa'unoo?
Men wurtu e maɓɓe henndu sattundu, e ñalaande hiitaande, duumiinde;
hindu wippitira yimɓe ɓen, wa si tawii ko ɓe daƴƴe tamaro irtaaɗe.
Taskee ko honno lepte Am ɗen e jertinol (Am) ngol wa'unoo?
Gomɗii Men newinirii Alqur'aanare nden sabu waajitorgol. Hara wooday waajitorɗo?
Samuuda'en fennuno waaju ngun,
ɓe wi'i: "Kere ko neɗɗo gooto e amen woni ko men jokkata? Haray men wonii ontuma e nder majjere e tamperere.
Hara ko e makko jantoore nden werlaa hakkunde amen? Si ko woni, ko fenoowo nii, townitiiɗo".
Aray ɓe annda (Ñalnde) Janngo, ko hommbo woni fenoowo townitiiɗo on.
Ko Men wurtirooɓe ngelooba ndewa mbam, jarribagol ɓe. Aynitu ɓe, muññoɗaa.
Humpitu ɓe wonnde ndiyam ɗam ko sennndaaɗam hakkunde maɓɓe [e ngelooba mbam]; kala yaray geɓal mun.
Ɓe noddi wonndiiɗo maɓɓe, o jonni [kaafa kan], o sodi [mba].
Teskii ko honno lepte Am ɗen e jertinol (Am) ngol wa'unoo?
Ko haacaango wooturu tun Men wurti e maɓɓe, ɓe wa'i wa ledde yooruɗe muncaaɗe.
Gomɗii Men newinirii Alqur'aanare nden waajitorgol. Hara wooday waajitorɗo?
Yimɓe Luutu ɓen fennuno jertine ɗen.
Men wurtuno henndu kaaƴe e maɓɓe, si wanaa e ɓeynguure Luutu nden, Men daɗndirno ɓen ka wenndo,
moƴƴere immorde e Amen. Ko non Men yoɓitirta kala yettuɗo [neema Allah on].
Gomɗii le o jertinirno ɓe nanngal Amen cattungal ngal. Kono ɓe sikkitii jertinol ngol.
Gomɗii ɓe ɗaɓɓirno mo [bonidugol e hoɗɓe makko ɓen]. Men mehi gite maɓɓe ɗen. "Meeɗee lepte ɗen e jertinol Am ngol".
Gomɗii ko bimmbi law, woni ko lepte duumiiɗe dawirani ɓe.
"Meeɗee lepte e jertinol Am".
Gomɗii Men newinirii Alqur'aanare nden waajitorgol. Hara wooday waajitorɗo?
Gomɗii jertinaango ngon arii e yimɓe Fir'awna ɓen.
Ɓe fenni Aayeeje Amen ɗen fow. Men nanngiri ɓe, nanngal Fooluɗo Hattanɗo.
Kere ko heeferɓe mon ɓen ɓuri ɓeya moƴƴude? Kaa ko daɗugol woodani on ka Ɗeri?
Kaa hara ɓe wi'ay : "Menen ko men dental wallindirooɓe"?
Aray nde dental [maɓɓe] ngal foolee, ɓe runntina ɓabbe maɓɓe.
Wurin ko Darngal ngal woni kammbaa maɓɓe on, Ko Darngal non ɓuri mawnude e haaɗude.
Pellet, bomɓe ɓen wonii e majjere e ooyunge.
Ñalnde ɓe daasiroytee geece maɓɓe ɗen ka nder Yiite, (ɓe wi'anee): "Meeɗee meemugol Saqara".
Menen Men tagir huunde kala e eɓɓoore,
Yamiroore Amen wonaali, si wanaa [konngol] gootol pet, [yaawira] wa hinƴaango yiitere.
Gomɗii Men halkiino yeradiiɓe mon. Hara wooday waajitorayɗo?
Kala huunde nde ɓe golli no ka nder ɗeri,
kala kadi toksum e mawnukum, ko winndaaɗum.
Pellet, gomɗuɓe ɓen wonii e Aljannaaji e canɗi,
e toolorde goonga, ka Laamɗo Hattanɗo.
Jom Hinaraŋke On.
O anndinii Alqur'aana.
O tagi neɗɗaŋke.
O anndini mo ɓanngingol.
Naange ngen e lewru ndun [hino dogira] limoore,
koode ɗen kadi e leɗɗe ɗen, hino sujjude.
Kammu ngun, O toownu ngu. O waɗi nunɗal ngal,
fii wata on bewu ka peesirɗe.
Ñinniron etugol ngol no nunɗiri. Wata on ɗuytu peesirɗe ɗen.
Leydi ndin, O waɗanndi tagoore nden:
muuyanteeɗi hino e mayri, e leɗɗe tamaro marɗe poƴƴi.
e gabbe marɗe ñaande, e uurngol.
E ko honɗi e neemaaji Joomi mon ɗin woni ko fennoton?
O tagiri neɗɗo on immorde e loopal, wa'ungal wa ko juɗaa.
O tagiri jinnaaji ɗin, immorde e lew lewndu yiite laaɓuki.
E ko honɗi e neemaaji Joomi mon ɗin yeddoton?
Jeyɗo fuɗirɗe ɗen ɗiɗi Jeyi kadi mutirɗe ɗen ɗiɗi.
E ko honɗi e neemaaji Joomi mon ɗin yeddoton?
O Tuppindiri maaje ɗen ɗiɗi, hiɗe fotta.
heedo hino hakkunde majje, ɗe jillondirtaa.
E ko honɗi e neemaaji Joomi mon ɗin yeddoton?
Hino yalta e ɗen [maaje] ɗiɗi: kaŋŋe "Lu'lu'u" e "Marjaan".
E ko honɗi e neemaaji Joomi mon ɗin yeddoton?
Ko Kanko woodani dogooje lesaaɗe ka nder maayo, wa'uɗe wa pelle.
E ko honɗi e neemaaji Joomi mon ɗin yeddoton?
Kala ko woni e hoore mayri ko ko re'ata,
heddoo Jaati Joomi maa Kin, Jom mawngu e teddungal.
E ko honɗi e neemaaji Joomi mon ɗin yeddoton?
Ɓen wonɓe ka kammuuli e ka leydi hino naamnoo Mo. Ñalnde woo, Himo e fiyaaku.
E ko honɗi e neemaaji Joomi mon ɗin yeddoton?
Aray nde Men faandii hasbude on, onon yo tedda ko'e en ɗiɗo.
E ko honɗi e neemaaji Joomi mon ɗin yeddoton?
Ko onon yo dental jinna e yimɓe ! Si on hattanii wuɗɗirgol ka seraaji kammuuli e ka leydi, haray wuɗɗee. On wuɗɗirtaa si wanaa e doole.
E ko honɗi e neemaaji Joomi mon ɗin yeddoton?
Hino wurtee e mon - [onon jinna e yimɓe] - ɗemngal yiite e curki [maa sila taayuɗo], on faabondirtaa.
E ko honɗi e neemaaji Joomi mon ɗin yeddoton?
Si wonii kammu ngun seekike, ngu wojjirii wa piindi hono pentiir boɗe.
E ko honɗi e neemaaji Joomi mon ɗin yeddoton?
Nden ñalnde, wanaa neɗɗo maa jinne woni ko lanmditetee fii junuubi mun.
E ko honɗi e neemaaji Joomi mon ɗin yeddoton?
Bomɓe ɓen hino annditiree maandeeji maɓɓe ɗin. Ɓe nanngiroyee ka njubuuji-tin tinɗi- e ka koyɗe.
E ko honɗi e neemaaji Joomi mon ɗin woni ko fennoton?
Ko ngee woni Jahannama nge bomɓe ɓen fennaynoo fii mun.
Hiɓe wanngoo hakkunde magge e fatayɗam hattuɗam wulde.
E ko honɗi e neemaaji Joomi mon ɗin yeddoton?
Hino woodani kala hulɗo daragol yeeso Joomi mun, aljannaaji ɗiɗi;
E ko honɗi e neemaaji Joomi mon ɗin yeddoton?
marɗe calɗi ɗiɗi dukke.
E ko honɗi e neemaaji Joomi mon ɗin yeddoton?
Ɓulli ɗiɗi hino e nder majji, ilayɗi.
E ko honɗi e neemaaji Joomi mon ɗin yeddoton?
Hino e nder majji kala muuyanteeɗi ɗin, noone ɗiɗi.
E ko honɗi e neemaaji Joomi mon ɗin yeddoton?
Hara ko ɓe soɓɓindiiɓe e ndaɗɗule tekkirɗe nder, dimɗe majje ɗen ɗiɗi ko ɓadiiɗe.
E ko honɗi e neemaaji Joomi mon ɗin yeddoton?
(Rewɓe) raɓɓiɗa ndaarɗeɓe hino toon, ɓe neɗɗo memaali ado maɓɓe wanaa kadi jinna.
E ko honɗi e neemaaji Joomi mon ɗin yeddoton?
[Labiraaɓe] wa kaŋŋe yaaquutu e marjaan.
E ko honɗi e neemaaji Joomi mon ɗin yeddoton?
Hara njoɓdi moƴƴere no woodi, si wanaa moƴƴere?
E ko honɗi e neemaaji Joomi mon ɗin yeddoton?
Hino gaanin ɗin ɗiɗi, aljannaaji ɗiɗi kadi.
E ko honɗi e neemaaji Joomi mon ɗin yeddoton?
hecciɗuɗi ɗiɗi.
E ko honɗi e neemaaji Joomi mon ɗin yeddoton?
Ɓulli ɗiɗi hino e nder majji, ɓulayɗi.
E ko honɗi e neemaaji Joomi mon ɗin yeddoton?
Hino e majji : muuyanteeɗi, e leɗɗe tamaro e rummaana.
E ko honɗi e neemaaji Joomi mon ɗin yeddoton?
Hino e ɗin ɗiɗi : rewɓe suɓaaɓe labaaɓe.
E ko honɗi e neemaaji Joomi mon ɗin yeddoton?
huurul'ayniiɓe, soomaaɓe e tillisooji,
E ko honɗi e neemaaji Joomi mon ɗin yeddoton?
neɗɗo memaali ɓen ado maɓɓe, wanaa kadi jinna.
E ko honɗi e neemaaji Joomi mon ɗin yeddoton?
Ko ɓe soɓɓindotooɓe e hoore ngawluuji haakooji, e ndaɗɗule abqari labaaɗe.
E ko honɗi e neemaaji Joomi mon ɗin yeddoton?
Barkinii Innde Joomi maa nden, Jom Mawngu e Teddungal !
Si darotoongal ngal darike,
alanaa daragol maggal ngol fennoowo.
Hoyfinɗinayngal (yedduɓe), ɓamtayngal (gomɗimɓe).
Si leydi ndin dilliniraama dillannde,
pelle ɗen munciroyee muncannde,
ɗe wonta collaari ruuynayndi,
wattinon nooneeji tati :
Ko wontirooɓe ñaamo ɓen - iskin ɓen yimɓe ñaamo !
e wontirooɓe nano ɓen, bis e ɓen yimɓe nano !
Ko adondiraynooɓe ɓen (e moƴƴere ka aduna), adoytee (naadeede Aljanna).
Ko ɓen woni badnitaaɓe ɓen.
ka Aljannaaji neeminiiɗi,
dental jeyaangal e [mofte] adinooɓe ɓen,
e seeɗaaɓe jeyaaɓe e [mofte] sakkitiiɓe ɓen,
hiɓe e hoore danɗe yuɓɓiraaɗe [kaŋŋe],
hara hiɓe soɓɓindii e majje, fewtondirɓe.
Sukaaɓe duuminaaɓe hino wanngoo hakkunde maɓɓe,
wonndude e ñedduɗe, e cataloy, e koroy e [hebbiniraakoy] beere ilaynde,
ɓe muusetaake ko*e nder ton, ɓe siwritaa;
e muuyanteeɗi ɗi ɓe suɓotoo,
e teewu colli ngu ɓe tuuyatee.
e huurul'ayniiɓe -yaaja gite en.
nannduɓe e kaŋŋe lu'lu'u maraaɗe;
njoɓdi ko ɓe gollaynoo kon.
Ɓe nanataa nder ton haala meere, wanaa ko bakkondiŋta;
si wanaa wi'aneede : "Salaaman! Salaaman!" [Saɗi mon! saɗi mon!].
E wontirooɓe ñaamo ɓen, ko woni ɓen yimɓe ñaamo?
[Ɓe wonay] e leɗɗe jaaɓe newɗuɗe,
e banaanaje fawandirɗe.
e ɗowdi duumiindi,
e ndiyam juurayɗam,
e ɓiɗɓe leɗɗe ɗuuɗuɗe
ɗe taƴondirtaa ɗe haɗetaake.
e danɗe ɓamtaaɗe.
Ko Menen tagi fuɗɗi ɓe.
Men waɗi ɓe curbaaɓe-boomi-.
yiɗuɓe worɓe mun, goreeɓe.
[Men marani ɓe] yimɓe ñaamo ɓen.
Dental jeyaaɓe e [mofte] adinooɓe ɓen,
e seeɗaaɓe jeyaaɓe e [mofte] sakkitiiɓe ɓen.
E wontirooɓe nano ɓen. Ko homɓe woni ɓen yimɓe nano?
[Ɓen] no e nguleendi e fatayɗam,
e ɗowdi curki ɓawluki,
wonaa ɓuuɓundi, wanaa teddundi.
Ado ɗum, hari ko ɓe neeminaaɓe.
ɓe laatino hiɓe deppitoo e bakkaat mawɗi ɗin,
hiɓe wi'aynoo: "Enee, si men maayii, men wontii mbullaari e ƴi'e, hara ko men immintinoyteeɓe?
hay baabiraaɓe amen adinooɓe ɓen?"
Maaku : "Pellet, aramɓe e sakkitiiɓe
ko mooɓoyteeɓe e ñalaande anndaande waqutu mun.
refti pellet, onon ɓee majjuɓe fennuɓe [ummital],
ko on nyaamoyayɓe e leggal "Zaqquumi" ngal
ngal hebbiniroyton deedi,
yariron ngal kadi fatayɗam,
yariron wa yarugol ngelooba ɗomɗaamba".
Ko ɗum woni ko ɓe kottiigu !u! en ñalnde njoɓdi diina.
Ko Menen woni ko tagi on. Haɗi goonginon [Men immintinay on]?
On yi'ii on maniiyu mo rufoton?
Ko onon tagata mo? Kaa ko Menen woni tagooɓe [ɗum]?
Ko Menen hoddiri maayde nden hakkunde mon. Men wonaali adateeɓe
e wattitugol yeruuɓe mon, Men fuɗɗira on e ko on anndah.
Gomɗii hiɗon anndi tageede aranun ɗum. Ko haɗi waajitoɗon?
On yi'ii kon ko remoton?
Ko onon fuɗinta ɗum? Kaa ko Menen woni fuɗinooɓe ɓen?
Si Men haajuno, pellet, Men waɗayno ndu foron. Wattinon hiɗon haawoo [wi'a] :
"Menen ko men lepteteeɓe perte ko min nafqi ko.
wurin ko men haɗaaɓe!".
On yi'ii ndiyam ɗam yaroton ɗam?
E ko onon jippiniri ɗam ka duule? Kaa ko Menen jippini [ɗam]?
Si Men haajuno, Men waɗayno ɗam kaaɗɗam. Ko haɗi yetton [Allah]?
On yi'ii yiite nge huɓɓoton ngen?
E ko onon woodini waɗi leɗɗe mum? Kaa ko Menen woodini [ɗe]?
Men waɗir ngen [yiite] waaju, e nafitor nge setotooɓe.
Subbunhinor innde Joomi maa, Mawɗo On!
Mi woondirii mutirɗe koode ɗen.
Pellet, ɗum ko woondoore mawnde, si hiɗon anndunoo.
Pellet ndee ko Alqur'aanaare konde teddunde,
wonnde e deftere reenaande
meemataa nden si wanaa laɓɓinaaɓe ɓen;
ko jippiniraande ka Jeyɗo Winndere nden.
E ko ndee yewtere wonki ko pennoton onon?
Hiɗon waɗa arsike mon (toɓo ngon) ko on fennooɓe [arsikuɗo On]?
Ko haɗata nde wonkii yottii ka lookoƴere,
hara onon hiɗon ndaara ontuma,
hara non ko Menen ɓuri on ɓadaade mo, kono on yi'ataa.
Ko haɗata on, si tawiino hara on warjetaake.
rutton kin [wonkii], si tawii ko on goonguɓe?
Si tawii on ko jeyaaɗo e ɓattinaaɓe ɓen,
haray ko fowtere, e moƴƴere, e Aljannaaji neema (woodani mo).
Si tawii kadi ko jeyaaɗo e yimɓe ñaamo ɓen,
haray [o jaɓɓoroyte] : "Kisal maa" e ɓaŋge yimɓe ñaamo ɓen.
Si tawii non ko jeyanooɗo e fennuɓe majjuɓe ɓen,
haray hoɗtorde makko on ko fatayɗam,
e sumeede Jahiimi.
Pellet, ko ɗum woni goonga yananaaɗo on.
Subbunhinor innde Joomi maa, Mawɗo On!
Kala ko woni ka kammuuli e ka leydi seninii Allah. Ko Kanko woni Fooluɗo, Ñeeño On.
Ko Kanko heeranii laamu kammuuli ɗin e leydi ndin. Himo wuurna Himo wara, Kanko ko O hattanɗo kala huunde.
Ko Kanko woni Arano e Sakkitiiɗo, Feeñuɗo e Wirniiɗo, Kanko ko O annduɗo kala huunde.
Ko Kanko tagi kammuuli ɗin e leydi ndin nder balɗe jeegoo, refti O fotondiri ka dow "Arsi"; Himo anndi ko mutata kon ka leydi, e ko ƴawata e mayri, e ko jipporta ka kammu e ko ƴawata e maggu. Himo wonndi e mon kala ka wonɗon. Allah no reeni ko golloton kon.
Ko Kanko heeranii laamu kammuuli ɗin e leydi ndin. Ko ka Allah fiyakuuji ɗin ruttirtee.
Himo naadia jemma on e nder ñalorma on, O naadira ñalorma on kadi e nder jemma on. Kanko ko O annduɗo ko woni e nder ɓerɗe.
Gomɗinee Allah e Nulaaɗo Makko on, nafqon kon ko O waɗiri on lomtinaaɓe e mun. Gomɗimɓe ɓen e mon, ɓe nafqi [jawle maɓɓe ɗen], hino woodani ɓen njoɓdi mawnundi.
E ko heɓi on, on gomɗintaa Allah? E hino Nulaaɗo on hino nodda on e gomɗingol Joomi mon. Gomɗii [Allah] ƴettii e mon ahadi, si on laatike gomɗimɓe.
Ko Kanko jippinta e jeyaaɗo Makko on Aayeeje ɓannguɗe, fii no o yaltinira on e niɓe faade e ndaygu. Pellet, Allah ko Yuminoowo on, Hinnotooɗo.
E ko heɓi on, on sakkotaako fii laawol Allah ngol, e hino le ko Allah woodani ronugol kammuuli ɗin e leydi ndin? Fotataa e mon, ɓen sakkinooɓe ado uddital ngal ɓe haɓidaa; ko ɓen ɓuri mawnude darja e dii ɓen sakkiiɓe ɓaawo ɗum ɓe haɓidaa. Ɓe fow maɓɓe non, Allah fodii ɓe moƴƴere. Allah no humpitii ko golloton kon.
Ko hommbo ñawlirta Allah ñamaande labaande, O sowana mo nde, hara no woodani mo njoɓdi teddundi?
Ñalnde yi'oytaa gomɗimɓe worɓe ɓen e gomɗimɓe rewɓe ɓen, hara annoora maɓɓe yaara yeeso maɓɓe e ñaamo maɓɓe (ɓe wi'anee): "Weltaare mon hannde ko Aljannaaji, ɗi canɗi ilata senngo ley mun, ko on duumotooɓe nder ton". Ko ɗum woni malal mawngal ngal.
Ñalnde naafiqiiɓe worɓe ɓen e naafiqiiɓe rewɓe ɓen wi'anoyta gomɗimɓe ɓen: "Habbee men, men jalbinora annoora mon on". Ɓe wi'anee : "Yiltoree ɓaawo mon, ɗaɓɓoyon annoora". Heedo waɗee hakkunde maɓɓe, ngo damal ngal yurmeende woni e nder mun, ɓaawo maggal noon, ko lepte woni e bannge mun.
Hiɓe nodda ɓe : "E men wondaano e mon?" Ɓe wi'a : "Ko non woniri. Ko woni tun, on fitinno ko'e mon, habbitaniɗon [gomɗimɓe ɓen bone], sikkitiɗon, yelaaji hodi on haa yamiroore Allah nden ari. Hodoowo on hodi on e moƴƴere Allah nden.
Hannde on, on jaɓantaake soktorɗum wanaa e ɓen yedduɓe. Depporde mon nden ko ka Yiite : ko ngen woni ko hannduɗon. Nge bonii ruttorde.
E yontaani gomɗimɓe ɓen nde ɓerɗe maɓɓe ɗen deeƴirta jantoore Allah nden e kon ko jippii immorde e goonga? Hara ɓe wa'aali wa ɓen okkanooɓe Defte ɓen ko adii, dumunna on juutani ɓen, ɓerɗe maɓɓe ɗen yoori, ko ɗuuɗunoo e maɓɓe kon ko faasiqiiɓe.
Anndee pellet, Allah wuurnitay leydi ndin ɓaawo ndi yoorii. Gomɗii Men ɓannginiranii on Aayeeje ɗen, fii no haqqiliron.
Pellet, sakkotooɓe (jawle mun ɓen) ka worɓe e ka rewɓe ɓe ñawli Allah ñamaande labaande, ɓe sowanoyte (mbarjaari) hara no woodani ɓe njoɓdi mawndi.
Ɓen gomɗimɓe Allah e Nulaaɗo Makko on, ko ɓen woni goongiyaŋke en. Sahodinɓe ɓen ka Joomi mun, hino woodani ɓen njoɓdi maɓɓe e annoora maɓɓe. Ɓen non yedduɓe ɓe fenni Aayeeje Amen ɗen, ko ɓen woni yimɓe Jahiimi ngen.
Anndee wonnde nguurndam aduna ɗam ko fijindaaru, e mbeleeɗe, e cuɗaari, e ɓurondiro hakkunde mon e jawle e ɓiɗɓe. Wano toɓo haawnungo remooɓe ɓen puɗi mun, refti ngo yoora, yi'aa hingo soyɗi; refti ngo wonta munciiɗum. Hino ka laakara, lette saɗtuɗe, e yaafuyee immorde e Allah e yarluyee. Nguurndam aduna ɗam wonaali, si wanaa dakammehoy hodo.
Adondiree e (golle) yaafaawuya ka Joomi mon, e Aljanna mo yaajeendi mun wa'i yaajeendi kammu ngun e leydi ndin, on maranaama ɓen gomɗimɓe Allah e Nulaaɓe Makko ɓen. Ɗum ko ɓural Allah ngal O okkata on mo O muuyani. Allah ko Jom ɓural mawnungal.
Bone woo heɓataa [on] e leydi ndin maa e pittaali mon ɗin, si wanaa ɗum woniino e deftere ado Men tagude ndee [tagoore]. Pellet, ɗum ko ko newanii Allah.
Ko fii wata on suno e ko laawii on kon, wanaa kadi weltorgol ko O okki on kon. Allah yiɗaa kala ñaaƴoowo, mantiiɗo.
Ɓen wuddooɓe ɓe yamira yimɓe ɓen nguddam... kala ɗuurniiɗo, pellet, Allah kan ko Galo, Yettiniiɗo.
Gomɗii Men nulirii Nulaaɓe Amen ɓen ɓanngannduyeeji, Men jippindinani ɓe Defte e sariyaare, fii no yimɓe ɓen ñiiɓira e nunɗal. Men jippini kadi njamndi ndin, ndi doole tiiɗuɗe woni e mun e nafooje wonannde yimɓe ɓen, e no Allah feññinira ɓen wallooɓe Mo e Nulaaɗo Makko on ka wirnii. Pellet, Allah ko Jom cemmbe, Fooluɗo.
Gomɗii Men nulii Nuuhu e Ibraahiima, Men waɗi e geyngol maɓɓe ngol Annabaaku e Defte. Hino e maɓɓe feewuɓe, ko ɗuuɗi kon e maɓɓe ko faasiqiiɓe.
Refti Men jokkindini e batteeji maɓɓe ɗin, Nulaaɓe Amen [goo], Men jokkintiniri [ɓe] Iisaa geɗal Maryama on, Men okki mo Linjiila, Men waɗi e ɓerɗe jokkuɓe mo ɓen : yurmeende e giggol. Labbeyaagal ngal ɓe sinci ngal, Menen Men waɗɗinaa ngal e maɓɓe. [Men lamndaaki] si wanaa ɗaɓɓugol welayee Allah. Kono ɓe ayniraali ɗum no haani aynireede. Men okki njoɓdi gomɗimɓe ɓen e maɓɓe. Ko ɗuuɗunoo kon e maɓɓe ko faasiqiiɓe.
Ko onon yo gomɗimɓe! Hulee Allah, gomɗinon Nulaaɗo Makko on; O yeɗay on geɗe ɗiɗi e mbarjaari Makko ndin, O waɗana on annoora mo ndayginorton, O haforana on. Pellet, Allah ko Haforoowo, Hinnotooɗo.
Fii no yimɓe Defte ɓen anndira wonnde ɓe hattanaa hay huunde e ɓural Allah ngal, e wonnde ɓural ngal ko e juuɗe Allah woni; Himo yeɗa ngal mo O muuyani. Pellet, Allah ko Jom ɓural mawngal.
Ko goonga Alla nani konngol oon duttondiroowo e ma haala ko faati e jom galle makko hombo wullito faade e Alla; Alla na nana yeewtere mon nde pellet Alla ko nanoowo ji*oowo
ɓeen nanndinooɓe suddiiɓe mum en e yummiraaɓe maɓɓe, ɓeen ɓe ngonah yummiraaɓe maɓɓƴe, woni yummiraaɓe mum en ko ɓeen jibinɓe ɓe pellet hoɓe haala pankare e fenaande e pellet Alla ko jaafatooɗo jarlotooɗo bakkatuuji.
ɓeen nanndinooɓe rewɓe mum en refti ɓe ndutto ko ɓe mbiino ko yoɓe ndimɗin daande ko adi ndeɓe memandirta ko ɗum woni ko mbaajete ɗon ko, Alla na humpati ko ngollaton ko.
Kala mbo dañaani yo o hoor lebbi ɗiɗi dewandirɗi ko adii ndeɓe mandirta kala mbo hattanaani yo o ñammin miskineeɓe capanɗe njeegom, ɗuum ko ngam ngoonɗinon Alla e nelaaɗo makko ko ɗuum woni keerol Alla woodanii heeferɓe lepte cattuɗe.
Pellet ɓeen luundotooɓe Alla e Nelaaɗo Makko ɓe hoynaama hono no adiiɓe ɓe koynirano, Min tellinii aayeeje peeñɗe, woodani heeferɓe lepte koynooje.
Ñande O ummini ɓe kamɗe fof O holla ɓe koɓe golluno ko, O tonngii ɗuum ɓe njejji ɗum Alla na seedii kala huunde.
Mbela a anndah wonde Alla na anndi ko woni e nder kammuuli e ko woni e nder leydi, gunndo wonatah hakkunde tata si wonah O nayɓitaɓe ngo wonatah hakkunde noyo si wonah O wona jeegoɓo ngo wonatah ko jaasi ɗuum si wonah O wonda e mum en toɓe mbaawi wonde fof, refti O habraɓe ko ɓe golli ñande darnga, pellet Alla na anndi kala huunde.
Mbela a yiyaani ɓeen haɗaaɓe ndeeyu refti ɓe nduttoo koɓe kada ko ɓe ndeeyandira e bakkatuuji e añanaagal e woopde nelaaɗo, siɓi ngarii e ma ɓe calmanir ma na Alla salminiraani ma nih ɓe wiya e pittaali mum en ko haɗi Alla leptira min ko min kaalata ko, yoniiɓe jahannama hoɓe naatne heen bonii wattannde.
Eehey mon gooɗinɓe si on ndeeydii e nelaaɗo wotee ndeeyde e makko e bakkaat e añanaagal e woopde nelaaɗo, ndeeydee e ɗiggere e kulol Alla Mbo mooɓoyteɗon to Makko.
Pellet gunndo ko e seytaane ngam o sunina ɓeen goonɗinɓe o lorotaaɓe hay ndiga si wonah e sakkitoore Alla, e dow Alla woni ko goonɗiɓe wakkilto.
Eehey mon goonɗinɓe si on wiyaama yaacne e jolle yaacne Alla yaajnana mon, si on wiyaama umme, ummɗon Alla ɓamta ɓeen goonɗin ɓe e mon e joman en ganndal darajaaji, Alla na humpatii ko golloton ko.
Eehey mon goonɗinɓe si on ndeeydii e nelaaɗo tottire e ndeeyu mon sadak, ko ɗuum ɓuri moƴƴude e mon ko ɗuum ɓuri laaɓde, si on keɓaani Alla de ko jaafatooɗo jurmotooɗo.
Mbela on kul tottirde sadaka saanga ndeeydaton e nelaaɗo, si on tottiraani Alla jaɓani on tuubuubuya, ndarnee juulde toottiron askal ɗoftoɗon Alla e nelaaɗo makko, Alla na humpatii ko golloton ko.
Mbela a yi*aani ɓeen heedninɓe aade en ɓe Alla tikkani ɓe njeyaaka e mon ɓe njeyaako e maɓɓe, hoɓe ngoondira penaale te hoɓe nganndi.
Alla heblaniiɓe lepte cattuɗe pellet bonii koɓe golluno ko.
ɓe nanngarii goondooje mum en ɗe heedo, ɓe palii laawol Alla ngol, woodaniiɓe lepte koynooje.
Pellet, ɓeen yedduɓe, jawle maɓɓe ɗen e ɓiɗɓe maɓɓe ɓen duncantaaɓe e lepte Alla ɗen hay huunde. Ko ɓeen ɗon woni yimɓe yiite ɓen, kamɓe ko ɓe luttooɓe ton.
Ñande Alla umminiɓe kamɓe fof, ɓe ngoondana Mbo hono noɓe woondaranta mon nih, hoɓe sikka won koɓe ngoni e dow mum, ɓe tigi ngoni fenooɓe ɓe.
Seytaane tehriiɓe o yejjitini ɓe jantaade Alla ko ɓee tigi ngoni fedde seytaane, pellet ko fedde seytaane woni pertuɓe.
ɓeen haɓatooɓe Alla e nelaaɗo Makko,ko ɓeen ɓuri hoyde.
Alla ñaawi ma Mi fool Miin e nelaaɓe am, pellet Alla ko cemmbuɗo tedduɗo.
A heɓatah yimɓe goonɗinɓe e ñalawma cakkatiiɗo na njiɗandira e luundiiɓe Alla e nelaaɗo makko haysi ɓe ngonii baabiraaɓe mum en wolla ɓiɓɓe wolla musiɓɓe, wolla gorol mum en, ko ɓe ɓerɗe mum en mbinnda iimaan O semmbiniɓe e ruuhu ummade e Makko, O naatnaɓe aljannaaji na dogo ley majji caatli ɓe duumo toon haa pooma, Alla weleeɓe ɓe mbele Alla, ko ɓeen ngoni fedde Alla, ko fedde Alla tigi woni malaaɓe.
Kala ko woni ka kammuuli e ka leydi seninii Allah. Ko Kanko woni Fooluɗo, Ñeeño On.
Ko kanko yaltini ɓeen heefeeeɓe jom en defte en e galleeji mum en e mooɓdu adanuru ndu, on cikkaana maɓe njaltu, ɓe cikki galli mum en ɗi ndeenatɓe e Alla, O ardiɓe ɗoɓe cikkaana, O werlii e ɓerɗe mum en kulol, hoɓe njirbinira galleeji maɓɓe juuɗe mum en e juuɗe goonɗinɓe, teskee onon joman en hakkillaaji.
Si Alla farlaana e mum en yaltineede ma O leptuɓe e aduna woodanaɓe lepte yiite.
Ɗum, ko fii kamɓe ɓe lunndike Alla e Nulaaɗo Makko on. "Kala non lunndiiɗo Alla e Nulaaɗo Makko on, pellet, Alla ko Caɗtuɗo lepte".
Kala ko taƴɗon e tamaroowi wolla accuɗonki hoki dari e pooɓe makki, ko e yamiroore Alla ngam O hoyna faasiqeeɓe.
Ko Alla rutti faade e nelaaɗo Makko ummaade e mum en, on keñaraaki e mum pucci wolla geloobi, kono Alla na wuurta nelaaɓe makko e dow mbo o wela, Alla na hattani kala huunde.
Ko Alla neemini e nelaaɗo Mum e yimɓe gure dow, na woodani Alla e nelaaɗo makko e ɓadiiɓe nelaado e alyatitm en e miskineeɓe e ɓiy laawol ngam ɗum waasa yiilaade hakkunde alɗuɓe mon, ko nelaaɗo totti on ɓame ko o haɗi on ngacce, ndeene Alla, pellet Alla ko cattuɗo lepte.
Woodani waasɗe yaltinaaɓe galleeji mum en e jawɗeele mum en hoɓe ɗaɓɓa ɓural ummaade e Alla e weluya hoɓe mballa Alla e nelaaɗo makko, ko ɓeen de ngoni goonɗuɓe tigi.
E ɓeen telliiɓe e madiina e iimaan ko adii ɓe, hoɓe njiɗi oon perɗo faade e maɓɓe ɓe keɓatah e ɓerɗe mum en tikkere koɓe totta ko, hoɓe ɓurna e dow ko*e mum en haysi hoɓe wondi e baasal, kala mbo Alla reeni fittaandu mum e ɗawre, ko ɓeen de ngoni malaaɓe.
E ɓeen arɓe caggal mum en na mbi*a joomo amen yaafa amen minen e musiɓɓe amen adiiɓe amen e iimaan wotah waɗ e ɓerɗe amen cokotaagal wonande ɓeen goonɗinɓe,joomi amen ko Aan woni enɗiiɗo jurmotooɗo.
Mbela a yi*aani ɓeen naafaqinɓe wiiɓe musibbe mum en yedduɓe jeyaaɓe e yimɓe defte, si on yaltii pellet ma min yaltid e mon, min ɗototaako e dow mon hay gooto, si on kaɓaama ma min mballu mon Alla na seedo koɓe fenooɓe.
Siɓe yaltinaama ɓe yaltidtah e mum en si ɓe kaɓaama ɓe wallataa ɓe siɓe walliiɓe maɓe runta refti ɓe walletaake.
Ko onon ɓuri sattu kulo e ɓerɗe maɓɓe gaa nih e Alla, waɗi noon koɓe yimɓe ɓe paamatah.
ɓe haɓatah e mon si wonah hoɓe e gure taartinaaɗe galli wolla caggal mahdeele bone maɓɓe hakkunde mum en na satti haɗa sikka koɓe gootum kono ɓerɗe maɓɓe na ceerti waɗi noon koɓe yimɓe ɓe kakkiltah.
Hona yeru ɓeen adiiɓe ɓe ko ɓadii ɓe meeɗi lepte fiyaaku mum en woodaniiɓe lepte cattuɗe.
Ko hono seytaane nde wi*i neɗɗanke o yeddu, nde o yeddi o wi*i miin komi kisɗo e ma, miin mbeɗo huli Alla jom binnde O.
Laati batte mum en kanɓe ɗiɗa ko yiite saasooɓe toon, ɗuum ko njoɓdi tooñooɓe.
Eehey mon goonɗibe ndeente Alla, yo fittaandu ndaar kondu ardinani jannga kule Alla pellet Alla ko kumpatiiɗo ko ngolloton ko.
Wote ngone hono ɓeen yejjitɓe Alla, O yejjitini ɓe pittaali mum en ko ɓeen ngoni faasiqeeɓe.
Yimɓe yiite e yimɓe aljanna potatah, ko yimɓe aljanna ngoni foolɓe.
Si min tellinna o quraana e dow hooseere ma a yiinde honde huli honde fetta ngam hulde Alla ɗi tinndi emin piyaniɗi yimɓe ko ngam ɓe miijo.
Ko kanko woni deweteeɗo deweteeɗo e goonga alah si wonah kanko, ganndo ko wirni e ka wirnaaki kank woni jom yurmeende huftadinnde e yurmeende heeriinde.
Ko kanko Alla mbo deweteeɗo e goonga alah si wonah kanko laamɗo ceniiɗo kisɗo goonɗiɗo kiilndiiɗo tedduɗo cemmbinɗo mawɗo senaare woodanii Alla e koɓe ndenndinta mbo ko.
Ko kanko woni Alla tagɗo gootnuɗo mbaadinɗo tagu woodanii mbo inɗe ɓurɗe moƴƴude, woodanii mbo ko woni e nder kammuuji e leydi ko kanko woni pooloowo mbo hay gooto foolatah Ñeeñƴuɗo.
Eehey mon goonɗinɓe wote njaggire añɓe Mi e añɓe mon heetɓe hoɗon mberlo e mum en gilli te koɓe yedduɓe goongo garɗo o e mon, hoɓe njaltina nelaaɗo e onon sabu tan on ngoonɗanii Alla joomi mon, tawde on njalti sabu jihaadi e laawol Am e ɗaɓjude weluya am, hoɗon cuurtanaɓe kabaruuji juulɓe ngam ɓe mbele mon, Mbeɗa anndi ko cuuɗoton e ko ɓanngiɗon, kala e mon baɗɗo ɗuum o majji laawol peewngol.
Siɓe peewnatiima e mon ɓe ngOnana mon añɓe ɓe mberta juuɗe maɓɓe e ɗemɗe mum en e mbaadi mbonndi ɓe njiɗiina nde ngonaton heefereeɓe.
Nafatah on enɗameeje mon wonah ɓiɓɓe mon ñande darnga O seernda hakkunde mon Alla na yi*a ko golloton ko.
Woodanii on ñeemtinirde moƴƴere e Ibraahiima e ɓeen wonduɓe e mum nde ɓe mbi*i pellet ko min hisɓe e mon e ko ndewaton ko wonah Alla ko, min njeddii on feeñi hakkunde men ngañngu e tikkere haa pooma haa ngoonɗinon Alla gooto O, si wonah konngol Ibraahiima wonande baaba makko pellet ma mi yaafnano ma, mi alanaama hay huunde ka Alla, joomi amen min mbakkaliima e Ma ko e Ma min ndutti e ko e Ma woni wattande.
joomi amen wota waɗ min fitina wonande ɓeen yedduɓe, yaafa amen joomi amen pellet ko aan woni tedduɗo mbo fooletaake ñeeñɗuɗo.
Woodaniina mon e maɓɓe ñeemtanirgal moƴƴal wonande oon joortiiɗo e Alla e ñalngu laakara, oon ɗuurniiɗo noon Pellet Alla ko gala jettaaɗo.
Yaama nde Alla waɗata hakkunde mon e ɓeen ɓe ngañandirɗon gilli, Alla ko kattanɗo Alla ko kafroowo bakkatuuji jurmotooɗo.
Alla haɗataa mon ɓeen ɓe kaɓaani e mon e diine ɓe njaltinaani mon e galleeji mon nde ɗiggantonɓe nuunɗon faade e maɓɓe pellet Alla ko jiɗɗo nuunɗuɓe.
Kono Alla haɗata mon ko ɓeen haɓatooɓe mon e diine yaltinooɓe mon galleeji mon ɓe mballandiri e yaltinde mon, nde keetnaton ɓe kala baɗɗo ɓe keeda ko ɓeen ngoni tooñooɓe.
Eehey mon goonɗinɓe si goonɗinɓe rewɓe ngarii e mon njaribeeɓe Alla na anndi iimaan mum en, si on nganndii koɓe goonɗinɓe wotee ndutteeɓe e heeferɓe ɓe ndaganaaki heeferɓe ɓe heeferɓe ɓe kadi ndaganaaki ɓe, totteeɓe koɓe nafqi ko bakkaat alah e mon nde ndesaton ɓe si on tottii ɓe teŋe maɓɓe wote nanngite piɓle rewɓe heeferɓe naamnee ko nafquɗon kamɓe ne yo ɓe naamna ko ɓe nafqi ko, ko ɗuum woni ñaawoore Alla hakkunde mon Alla ko gannda ñeeñɗuɗo.
Si huunde faatiima mon e rewɓe mon faade e heefereeɓe leptuɗon ɓe tottee ɓeen ɓe rewɓe mum en njahi fotde koɓe tottirno kulee Alla mbo goonɗin ɗon O.
Eehey ma annabi si rewɓe juulɓe ngari e ma hoɓe coodandira e ma nde ɓe ndenndintah Alla e hay gooto,ngujjatah, njinatah, mbaratah sukaaɓe mum en,ngaddatah fenaande fepindaande hakkunde juuɗe mum en e koyɗe mum en,ɓe ngoopataa Ma e moƴƴere ndeen de soodandir e mum en, yaafnanoɓe Alla, pellet Alla ko jaafatooɗo jurmotooɗo
Eehey mjon goonɗiɓe wote keetne yimɓe ɓe Alla tikkani e dow mum en, ɓe piɓtiima e laakara hono no heeferɓe piɓtari e yimɓe genaale.
Kala ko woni ka kammuuli e ka leydi seninii Allah. Ko Kanko woni Fooluɗo, Ñeeño On.
Eehey mon goonɗinɓe ko waɗi hoɗon kaala ko on mbaɗatah.
Mawni tikkere ka Alla nde kaalaton ko on gollatah.
Pellet Alla na yiɗi ɓeen haɓateeɓe e laawol Alla hoɓe ngoni saffeeji hono maadi potndaandi.
Tumo nde o maakani yimɓe makko, yimɓe am holko taki hoɗon lora mi te hoɗon nganndi komi nelaaɗo Alla faade e mon, ndeɓe ooñi Alla ooñi ɓerɗe maɓɓe Alla feewnatah yimɓe faasiqeeɓe.
E nde Iisa ɓiy Maryama maaki eehey mon banii Israa*iil komi nelaaɗo Alla tigi faade e mon goonɗinɗo ko woni ko e hakkunde juuɗe am Tawreet e beltinoowo nelaaɗo garoowo caggal hombo wiyee Ahmadu, nde o anndani ɓe hujjaaji laaɓɗi ɓe mbi*i ɗum ko mbilewu ɓanngungu.
Alah ɓurɗa tooñde oon pepandiiɗo e dow Alla te hombo noddee e islaam, Alla feewnatah tooñooɓe.
Hoɓe faala ñifrude annoore Alla nde kunduɗe maɓɓe, Alla ko timminoowo annoore makko nde haysi heefereeɓe ngañii.
Ko Kanko woni Nulirɗo Nulaaɗo Makko on peewal e diina goonga, fii yo o ɓamtu ka e hoore kala diina, hay si sirkooɓe ɓen añii [ɗum].
Eehey mon goonɗinɓe mbele mi tinndintah on njulaagu ndaɗnatngu on e lepte muusɗe.
Ngoonɗinon Alla e nelaaɗo Makko mbaɗiron jihaadi e laawol makko jawdi mon e pittaali mon ko ɗuum ɓuri on moƴƴande si on ngonii annduɓe.
Alla hafrana on bakkatuuji mon, O naatna on aljannaaji ɗi caatli ndogata ley mum e koɗorɗe belɗe ka aljanna Adan ko ɗuum woni malal manngal.
E goɗɗo mbo njiɗɗon ballal ummaade e Alla e uddital ɓadingal weltin juulɓe ɓe.
Eehey mon goonɗinɓe ngonee wallooɓe Alla hono no Iisa Ibnu Mariya maaki suɓaaɓe mum hombo wallata mi faade e Alla suɓaaɓe mum mbii ko mjinen ngoni wallooɓe Alla, heen fedde e Banii Isra*eel goonɗini wonnde nde yeddi Min cemmbini goonɗinnde nde e dow añɓe mum en ɓe ngonti foolɓe.
Kala ko woni ka kammuuli e ka leydi hino seninnde Allah, Laamɗo, Seniiɗo, Fooluɗo, Ñeeño On.
Ko kanko nuli e humammbinneeɓe ɓen Nulaaɗo jeyaaɗo e maɓɓe, himo janngana ɓe Aayeeje Makko ɗen, o laɓɓina ɓe, o anndina ɓe Deftere nden e Sunna on, hay si tawiino ko adii ɗum, ɓe laatino e majjere ɓanngude.
(O nuli mo) kadi e woɗɓe goo e maɓɓe, ɓe hawrondiraali e ɓen taho. Ko Kanko woni Fooluɗo, Ñeeño On.
Ɗum ko ɓural Allah, Himo okka ngal mo O muuyani. Allah ko Jom ɓural mawnngal.
Misal ronndinaaɓe Tawreeta ɓen refti ɓe golliraali nde, no wa'i wa mbabba ronndii mba defte. Misal yimɓe fennooɓe Aayeeje Alla ɗen bonii. Allah fewnataa yimɓe tooñooɓe ɓen.
Maaku: "Ko onon yo Huudiŋkooɓe ! Si on aaƴike wonnde ko on yiɗaaɓe Allah ko wanaa yimɓe heddiiɓe ɓen, haray yelee maayde, si tawii ko on goonguɓe".
Ɓe yelotaako nde muk, sabu ko juuɗe maɓɓe ɗen ardini kon. Allah ko annduɗo tooñooɓe ɓen.
Maaku: "Ndee maayde nde dogoton, pellet, ko nde hawraynde e mon. Refti rutteɗon ka On annduɗo wirniiɗi e feeñuɗi, O humpita on ko gollaynoɗon kon".
Ko onon yo gomɗimɓe ! Si juulde nden noddinanaama ñalnde Juma, yaccee e jantagol Allah, acciton ngeyngu. Ko ɗum ɓuri moƴƴannde on, si tawno ko on annduɓe !
Si julde nden gasii, haray saakitee ka leydi, ɗaɓɓon ɓural Allah ngal [woni arsike], janntoron innde Allah ko ɗuuɗi, belajo'o on maloyte.
Si ɓe yi'ii ngeyngu maa fijindaaru, ɓe hammira ton, ɓe acce hiɗa darii. Maaku: "Ko ko woni ka Allah kon ɓuri moƴƴude beleeɗe e njulaaku. Ko Allah ɓuri Moƴƴude e arsikooɓe ɓen".
Si naafiqiiɓe ɓen arii e maa, ɓe wi'a: "Meɗen seedii wonnde ko a Nulaaɗo Allah". Allah no anndi wonnde pellet, ko a Nulaaɗo Makko; Allah no seedii wonnde pellet, naafiqiiɓe ɓen ko fenooɓe.
Ɓe jogitorri goondooje maɓɓe ɗen heedo, ɓe sakkii laawol Allah ngol. Pellet, fii ko ɓe gollaynoo kon bonii!
Ɗum non ko tawde ɓe gomɗinii, refti ɓe yeddi, ɓerɗe maɓɓe ɗen notaa e mun; kamɓe on ɓe faamataa.
Si a yi'ii ɓe, ɓalli maɓɓe welete; si ɓe wowlii, a heɗoto konnguɗi maɓɓe ɗin. Hiɓe wa'i wa pecce ɓaaraaɗe, hiɓe sikka kala eewnaango ko e hoore maɓɓe. Ko ɓen tigi woni añɓe ɓen, reenoɓe. Allah huɗii ɓe ! Ko honno ɓe yiiltiratool (e goonga) !
Si ɓe wi'anaama: "Aree Nulaaɗo Allah on insinanoo on", ɓe hayla ko'e maɓɓe ɗen, yi'aa hiɓe ɗuurnoo hara ko ɓe townitiiɓe.
Hino fota e maɓɓe, foti a insinani ɓe maa hara a insinanaaki ɓe: Allah yaafotaako ɓe fes, pellet, Allah fewnataa yimɓe faasiqiiɓe ɓen.
Ko ɓeen woni wi*ooɓe wote nafqee wonɓe e sera Nelaaɗà haa ɓe ceerta na woodani Alla moftirɗi kammuuli e leydi kono tan naafiqeeɓe ɓe paamatah.
Hoɓe wi*a si en ruttiima Madiina ma ɓurɓe teddude yaltin ɓurɓe hoyde ɓe, woodanii Alla teddungal e nelaaɗo makko e goonɗinɓe ɓe, kono tan naafige en nganndah.
Eehey mon goonɗinɓe woto sokli mon jawle mon e ɓiɓɓe mon gaa e innude Alla kala baɗɗo ɗuum ko ɓeen ngoni pertuɓe ɓe.
Nafqe ko Alla arsakini on ko, ko adii nde maayde arata e gooto e mon o wiya joom am A leelnantaa kam haa e happu ɓadiiɗo mi sakkoro mi wona e moƴƴuɓe.
Alla neemnantah hay fittaandu wooturu si happu manndu arii Alla na humpatii ko golloton ko.
Ina subhinanoo Alla kala ko woni e kammuuli e ka leydi, na woodani Mbo laamu na woodani Mbo jettooje ko O kattanɗo kala huunde.
Ko kanko tagi on ina e mon keefeero ina e mon goonɗinɗo Alla na yi*a ko golloton ko.
O tagrii kammuuli e leydi goongo O mbaadini on O moƴƴini mbaadiili mon ko e Makko woni battane mon.
Hombo anndi ko woni e kammuuli e leydi hombo anndi ko wirnaton e ko ɓannginton Alla na anndi ko woni e ɓerɗe.
Mbela araani e mon kabaruuji ɓeen yedduɓe ko adi,ɓe meeɗi lepte fiyakuuji mum en woodaniiɓe lepte muusɗe.
Woni sabu ɗeen lepte noon ko nelaaɓe mum en na ngaddanatnoo ɓe dallillaaji ɓannguɗi ɓe wi*a ee ko ɓanndiyankooɓe peewnata min,ɓe njeddi, Alla yondanii,Alla ko galo jettaaɗo.
Heefereɓe ɓe aaƴiima ɓe ummintaake,maaku oho kay ma on ummine mi woondarii joom am ma on ummine,refti ma on kumpite ko golluuɗon, ɗuum na newanii Alla.
Goonɗinee Alla e nelaaɗo makko e annoore nde O tellini pellet Alla ko kumpatiiɗo ko golloton ko.
ñande O renndi mon ñalngu denndingol oon woni ñalngu basandiral, ka goonɗinɗo Alla o golli ko lobbi o momtone boneeji mum, O naatna mbo aljanaaji ɗi caatli ndogata les majji ɓe caasa toon haa pooma, ko ɗuum woni malal manngal.
Ko ɓeen yedduɓe penni aayeeje amen ngoni yimɓe yiite saasooɓe e henge, nge bonii battane.
Musiiba heɓatah hay gooto si wonah e sakkitoore Alla, kala goonɗinɗo Alla O feewna ɓernde makko, Alla na anndi kala huunde.
Ɗoftee Alla, ɗoftoɗon Nulaaɗo on, rentoɗon ! Si on huccitii, anndee pellet, ko fawii Nulaaɗo Amen on tun, ko yottingol ɓanngina.
Allaahu alah deweteeɗo e goongo si wonah Kanko, ko e dow makko goonɗinɓe mbakkilato.
Eehey mon goonɗinɓe pellet ina e yogo e suddiiɓe mon e ɓiɓɓe mon ko añɓe mon ndeenteeɓe, si on njaafiima on njarliima pellet Alla ko jaafatooɗo jurmotooɗo.
Anndee pellet, jawle mon ɗen e ɓiɗɓe mon ɓen ko fitina ina ka Alla njoɓdi mawndi.
Kulee Alla ko kattanɗon nanee ɗoftaɗon nafqe ko ɗuum ɓuri moƴƴande pittaali mon, oon deenaaɗo fittaandu makko e ɗawre, ko ɓeen ngoni malaaɓe ɓe.
Si on ñamlii Alla ñamaande moƴƴere O sowana ɗum en nde, O yaafoɓe Alla ko jettoowo ko muñɗo.
Annduɗo wirniiɗi e feeñuɗi, Mawɗo, ñeeñɗuɗo.
Eehey ma annabi si on ceerii suddiiɓe ceereeɓe e edda mum en tonnge edda o, kulee Alla joomi mon wotee njaltineeɓe e cuuɗi mum en wotoɓe njaltu si wonah ɓe mbaɗ pankare peeñɗe ko ɗiin ngoni keeri Alla kala jawtuɗo keerol Alla o tooñi hoore makko, a anndah yaama de Alla waɗata caggal ɗuum fiyaaku.
Si ɓe yottinii edda mum en nanngireeɓe no moƴƴi wollo ceerdonɓe no moƴƴi,ceednon seedeeji ɗiɗi ummaade e mon ndarnee seedanfaagal fii Alla ko ɗuum woni ko waajete wonande oon goonɗinɗo Alla e ñalnde sakkatiinde kala deentiiɗo Alla,Alla waɗana mbo yaltirde.
O arsikina mbo to o sikkaana, kala bakkaliiɗo e Alla yonii mbo, pellet yamiroore Alla nde ko yottotoonde, Alla waɗanii kala huunde fotde mum.
ɓeen suddiiɓe mon fiɓtiiɓe fiilayru si on cikkatiima edda mum en ko lebbi tati e ɓeen ɓe piilataako edda mum en ko lebbi tati, debadeedi en noon edda maɓɓe gasata ko nde ɓe njibini, kala kulɗo Alla O waɗana mbo newaare e fiyaaku makko.
ɗuum ko ñaawoore Alla O tellaniinde e mon, kala kulɗo Alla O hafrana mbo bakkatuuji makko, O mawninana mbo njoɓdi.
Koɗneeɓe ɗo koɗɗon fotde kattane mon wotee loreeɓe ngam ɓittinandeɓe, nafqeeɓe haa ɓe keɓto tawde koɓe korinoo ɓe, si wonii ɓe muyninanii on njonnee ɓe njoɓdi mum en njandire moƴƴere hakkunde mon, si on cattiraama yo goɗɗo muynin mbo.
Yo nafqu gala e ngalu makko he, oon paaɗaaɗo noon yo nafqu e ko Alla totti mbo ko,Alla fawatah hay fittaandu si wonah ko tottindu ko, ma Alla waɗ caggal satteende newuya.
Heewii saare saliinde yamiroore joom mum e nelaaɓo mum, min kaasbii nde haasbo sattungo Min leptinnde lepte bonɗe.
Nde meeɗi lepte golle mayre laati batte fiyaaku mayre ko perte.
Alla heblaniɓe lepte cattuɗe kulee Alla onon joman en hakkillaaji ɓeen goonɗinɓe, Alla tellinii e mum en ko siftinta.
Nelaaɗo taratooɗo e mon aayeeje ɓannguɗe ngam O yaltina ɓeen goonɗin ɓe golluɓe golle lobbe ummaade e niwre faade e annoore, kala goonɗinɗo Alla golli ko moƴƴi O naatna mbo aljannaaji ɗi caatli ilata les majji ɓe nduumo toon, ko goongo Alla moƴƴinanii mbo arsuka.
Alla tagɗo kammuuli jeeɗiɗi e leydi yeru majji, yamiroore Alla na tello hakkunde majji ngam nganndon wonde Alla ko kattanɗo kala huunde Alla fiiltariima kala huunde e ganndal.
Eehey ma annabi ko taki ana harmina ko Alla dagnan ma sabu ɗaɓɓude welnaade suddiiɓe ma, Alla ko jaafatooɗo jurmotooɗo.
Alla farlii e mon dagtinde goondooje mon Alla ko keedo mon ko kanko woni ganndo Ñeeñƴudo.
Tuma nde annabi deeyi faade e yogo e suddiiɓe makko yeewtere, nde o habri yeewtere nde, Alla feññinani mbo O anndini yogo e yeewtere he, O falii heen yogo, nde O habri mbo ɗum o wi*i hombo habru ma ɗum O maaki habrii kam Gannda Kumpatiiɗo.
Si on tuubi faade e Alla sabu ɓerɗe mon ɗe ooñinooma si on wallandirii e dow makko, ko Alla woni ballo makko e jIbriil e goonɗinɓe moƴƴuɓe e Malayka en caggal ɗum koɗi ballooji.
Yaama de joom makko si O ceeriiɓe nde O wostantoo mbo ɓurɓe mon moƴƴude juulɓe goonɗinɓe ɗoftiiɓe tuubooɓe rewooɓe Alla hoorooɓe Seemedɓe e boomi.
Eehey mon goonɗinɓe ndeene ko*e mon e koreeji mon e yiite docate mannge ko yimɓe e kaaƴe ina e dow henge malaykaaji tekkuɗi cattuɗi ɗi ngoopatah ko Alla yamariɗi te hoɗi ngolla ko Alla yamiriɗi.
Eehey mon heeferɓe wote ngantinee hannde njoɓeteɗon tan koko ngollatna ɗon.
Eehey mon goonɗinɓe tuubee faade e Alla tuubgol laaɓngol yaama joomi mon hafrana on bonɗi mon O naatna mon aljannaaji na ila ley majji caatli, ñande Alla hoynatah annabi e ɓeen goonɗinɓe wondude e mum, annoore mum en na yaha yeesa mum en e ñaama mum en hoɓe mbiya joomi amen timminan amen annoore amen yaafa min pellet ko a kattanɗo kala huunde.
Ko an yo Annabiijo, haɓ e heeferɓe ɓen e naafiqiiɓe ɓen, saɗtinanaa ɓe; weerde maɓɓe nden ko Jahannama, nge bonii ruttorde.
Alla fiyani misal wonande ɓeen yedduɓe soknaaja Nuuhu e luutu ɓe ngoniina e les jiyaaɓe amen ɗiɗo moƴƴuɓe ɓe njanfiiɓe ɗuum nafaaniɓe ka Alla hay huunde,ɓe wi*e naatee yiite wondude e naatɓe ɓe.
Alla fiyani misal goonɗinɓe ɓe debbo fir*awna nde o wiino joom am mahanam ka Ma suudu ka aljanna ndaɗndaa mi e fir*awna e golle mum, daɗndam e yimɓe tooñooɓe.
E Maryama ɓiy imraana oon reeni hoore makko e jina Min ngutti heen ruuhu amen o goonɗini konngi joomiiko e defte Makko o tawa e ɗoftiiɓe ɓe.
Mo laamu woni e juuɗe Mun On mawnii, ko Kanko woni hattanɗo kala huunde.
On tagirɗo maayde e nguurndam, fii ndaarndagol on ko hommbo e mo'on ɓuri moƴƴude golle. Ko Kanko woni Fooluɗo, Haforoowo On.
On taguɗo kammuuli jeeɗiɗi fawondirɗi. A yi'ataa ɓura-ɓurda e tagu Jom hinaraŋke On. Yiltu ndaarɗe maa ɗen (daaraa). Taw si a yi'ay ceekol?
Refti ruttaa ndaarɗe ɗen laaɓi ɗiɗi, gite maa ɗen ruttoto e maaɗa hara ko ɗe hoyɗe, taƴiiɗe.
Gomɗii Men cuɗinirii kammu aduna ngun [koode] pitilli, Men waɗi ɗe fiɗirɗe seytanuuji, Men hebilani ɓe lette Huɓɓunge negn.
Hino woodani ɓen yedduɓe Joomi mun, lette Jahannama. Nge bonii ruttorde !
Si ɓe weddaama e nder magge, ɓe naniray nge haacaango, hara hinge fata.
Hinge eɓɓa fultagol, sabu tikkere nden. Tuma kala nde dental bugaa e magge, ayninaaɓe nge ɓen lamndoo ɓe : "E hara jertinoowo araano e mo'on?"
Ɓe wi'a: "Pellet ! Jertinoowo aruno e amen tigi, kono men fenni men wi'i: Allah jippinaali hay e huunde, on wonaali si wanaa e nder majjere mawnde".
Ɓe wi'ita : "Si meɗen nanaynoo maa hara meɗen haqqilaynoo, men jeyetanooke e yimɓe Huɓɓunge ngen".
Ɓe qirritii junuubi maɓɓe ɗin. Halakuyee woodanii jom en Huɓɓaynge ngen.
Pellet, hulooɓe Joomi mun ɓen ka wirnii, hino woodani ɓen haforaneede e njoɓdi mawndi.
Suuɗee konnguɗi mon maa ɓanninon ɗum. Kanko On ko O annduɗo ko woni e nder ɓerɗe.
E hara taguɗo On anndaa? Ko Kanko le woni Newiiɗo, Humpitiiɗo On.
Ko Kanko waɗani on leydi ndin eltaandi : haray yehee e seraaji mayri, ñaamon e arsike Makko. Ko ka Makko woni ummital ngal.
E on hooli On wonɗo ka kammu nde O munnataa e mo'on leydi ndin, Tawa yoo hindi dilla?
Kaa on hooli On wonɗo ka kammu nde O wurtataa e mon henndu bippooru? Aray nde anndon ko honno woni jertinaango Am ngon.
Sellii adinooɓe ɓen ɗon ɓen fenniino. Taskii ko honno lette Am ɗen wattinirnoo!
E ɓee yi'aali colli ɗin dow maɓɓe, hiɗi fonta gabitannji ɗi ñobba? [Wonnde] jogitaaki ɗin si wanaa Jom hinaraŋke On. Pellet, ko O reenuɗo kala huunde.
E ko hommbo woni on konuujo mum wallata on hara wanaa Jom hinaraŋke On? Tigi on, heeferɓe ɓen wonaali si wanaa e nder hodo.
E ko hommbo woni arsikoowo on, si O jogitike arsike Makko on? Si ko woni, ɓe duumike e ƴaggere e woɗɗitagol.
Kere ko on yahoowo no hippi yeeso mun ɓuri feewude? Kaa ko on yahoowo no fotondiri e laawol focciingol?
Maaku: "Ko Kanko woni ko fuɗɗi on, O waɗani on nanɗe e giiɗe e ɓerɗe". Kono fanɗii ko yettoton [neema].
Maaku: "Ko Kanko woni saakituɗo on leydi, ko ka Makko kadi woni ko mooɓitoyteɗon".
Hiɓe wi'a: "Ko honnde tuma woni ndee fodoore, si tawii ko on goonguɓe?"
Maaku : "Anndee anndugol [fii Darnagl] ko ka Allah woni. Min on ko Mi jertinoowo [tun] ɓanngina".
Nde ɓe yi'oyta (lette) ɗen ka ɓadii, geece yedduɓe ɓen suni geece heeferɓe, [ɓe] wi'anee : "Ko ɗum ɗoo woni ko ɗaɓɓaynoɗon".
Maaku : "Yeetee lam, si Allah ƴettitii lam min e wonndiiɓe am maa O yurmaama men, ko hommbo daɗndata heeferɓe ɓen lette muusuɗe?"
Maaku : "Ko Kanko Jom hinaraŋke On. Men gomɗinii Mo, ko e Makko kadi men fawii. Aray nde anndon ko hommbo woni e majjere ɓanngunde".
Maaku : "Yeetee lam, si ndiyam mon ɗam wattinii ɓeeɓuɗam, ko hommbo addanta on ndiyam ilayɗam?"
Nuun. Mi woondirii karambol e ko ɓe winndirta kon !
Aan a wonaa, sabu neema Joomi maa on, haangaaɗo.
Ko pellet, hino woodan-maa njoɓdi ndi taƴondirtaa.
E ko pellet, hiɗa e jikku mawngu.
Aray nde tinaa, ɓe yi'a kamɓe kadi
ko hommbo e mo'on woni haangaaɗo on.
Pellet, ko Joomi maa ɓuri anndude majjuɗo on laawol Makko ngol, ko Kanko kadi ɓuri anndude feewuɓe ɓen.
Wata a tewto fennooɓe ɓen.
Hiɓe yiɗi si a newantono (ɓe), ɓe newano-(maa).
Wata a tewto kadi kala ɗuuɗuɗo woondugol, hoyɗo.
ɗuuɗuɗo nyo*ugol, ɗuuɗuɗo yaarugol baddi.
ɗuuɗuɗo haɗugol moƴƴere, jaggitoowo, bakkondinɗo.
yoora-ɓerndeejo e hoore ɗum, heɓiraaɗo nii.
fii o wonii jom jawdi e ɓiɗɓe.
Si Aayeeje Amen ɗen janngaama e [tawnde] makko, o wi'a: "Ko tinndi adinooɓe".
Aray nde Men maandina mo e hoore kinal.
Men jarribor ɓe wano Men jarribornoo jeyɓe ngesa mba : fewndo ɓen woondunoo pellet, ɓe soñay mba subaka ko ɓe dawuɓe.
ɓe ittintinaali [wiide] :"Si Allah jaɓii".
Yiite immori ka Joomi maa ari huuɓiti mba tawi hiɓe ɗaanii.
mba wa'iti wa jemma ɓaleejo.
Ɓe noddindiri bimmbi on :
"Kori dawee ka ngesa mon, si tawii ko on soñooɓe".
Ɓe hucciti hiɓe ɓɗuumbo.
Wonnde "Miskiino woo naatataa e mabba hannde".
Ɓe ndawidi e ɗawugol [waasuɓe ɓen] ko ɓe eɓɓuɓe.
Nde ɓe yi'unoo mba, ɓe wi'i: "Pellet, men majjii [laawol ngol]".
wurin ko men ɗawaaɓe!".
Ɓurɗo ɓe moƴƴude on wi'i: "Mi wi'anaano on : haanii ko subbunhinoɗon?"
Ɓe wi'i: "Senaade woodanii Joomi amen ! Pellet, hari ko men tooñuɓe".
Woɗɓe e maɓɓe fewtiti ɓeya, hiɓe felindira.
Ɓe wi'i: "Ee bone amen ! Pellet, hari ko men bewuɓe.
Hino gasa ka Joomi amen wattitana men ɓuri mban ɗon moƴƴude. Ko ka Joomi amen ko min reerɗube e [yaafeede] .
Ko non tigi woni lette ɗen; ko lette laakara ɗen non ɓuri manude, sinno hiɓe anndunoo !
Pellet, hino woodani gomɗuɓe ɓen ka Joomi maɓɓe, Aljannaaji neema.
Kere Men waɗay jebbiliiɓe ɓen wano bomɓe ɓen?
Ko heɓi on, si ɗon ñaawira non?
Kaa hiɗon mari Deftere, nde janngoton e mun?
Pellet, ko woodani on e mayre, ko ko suɓotoɗon.
Kaa ko fodooje woodani on e Amen, hoolniiɗe haa Ñalnde Darngal, wonnde pellet, hino woodani on ko ñaawoton kon?
Lamndii ɓe ko hommbo e maɓɓe fawtaniiɓe ɗum?
Kaa ko kafidiiɓe woodani ɓe? Awa yo ɓe addu kafidiiɓe maɓɓe ɓen, si tawii ko ɓe goonguɓe !
Ñalnde belenru ñoroytee, ɓe noddee e sujjugol kono hara ɓe waawataa.
Hara gite maɓɓe ɗen no heli, koyeera no suddi ɓe. Ko tawde ɓe noddeteno e sujjugol fewndo ka ɓe waawunoo...!
Accidam e kala fennuɗo ndee yewtere; aray nde Men suynira ɓe nokku ka ɓe anndaa.
Miɗo nennan ɓe. Pellet non, pewje Am ɗen ko tiiɗuɗe.
Kaa a lamndi ɓe njoɓdi, hara ko yoɓugol ndi teddani ɓe?
Kaa ɓe anndu fii wirniiɗi ɗin, hara hiɓe winndira [ɗim hujjaaji maɓɓe]?
Muññor ñaawoore Joomi maa nden, hara a wa'aali wa wonndiiɗo linngii ngii fewndo o noddunoo [Joomi makko] himo sunii.
Si tawno moƴƴere immorde e Joomi makko hewtitanooki mo, ko pellet, o bugeteno e wulaa hara ko o felniiɗo.
Joomi makko suɓii mo, O waɗi mo e moƴƴuɓe ɓen.
Hay yedduɓe ɓen eɓɓiinoo yuwirgol ma gite maɓɓe ɗen, nde ɓe nanunoo Janntoore nden, hiɓe wi'a: "On ko haangaaɗo!".
Ndee [Alqur’aanaare] wonaali, si wanaa waaju tageefo ngon!
Darngal.
Ko honɗum woni Darngal?
Ko honɗum anndin maa ko woni Darngal?
Samuudu e Aadi en fennii duɗɗugol Darngal.
Si ko Samuuda en, ɓe halkira haacaango.
Aadi en kan, ɓe halkira henndu bippooru hattinndu tiiɗude.
O elti ndu e hoore maɓɓe jemmaaji jeeɗiɗi e ñalormaaje jeetati jokkondirɗe; yi'aa yimɓe ɓen no pukkii e ɗin [koɗooli] wa si tawii ko ɓe daƴƴe tamaro irtiiɗe.
Taw si a yi'anay ɓe ko heddii?
Fir'awna e adinooɓe mo e ca'e junnitanooɗe ɗen ardi e goopi.
ɓe yeddi Nulaaɗo Joomi maɓɓe on, O nanngiri ɓe nanngal sattungal.
Ko Menen woni, fewndo ndiyam ɗam hummbunoo, Min roondi on ka dogayka
fii no Men waɗirana ɗum waaju, nowru nanayndu nana ɗum.
Si wuttaama ka allaandu wuttaande wootere,
leydi ndin e pelle ɗen ɓamtee moññe mo ɓññannde wootere.
Nden ñalnde, Darngal ngal daroto,
Kammu ngun seekoo, hara ko ngu lo'ungu nden ñalnde.
Hara Malaa'ika'en wontira ka seraaji maggu, njeetato [e maɓɓe] ronndoo Arsi Joomi maa kin e hoore maɓɓe nden ñalnde.
Nden ñalnde ko on weeɓitetee; hay huunde e fii mon suuɗotaako.
Si ko jonnitiroyaaɗo talkuru mun ndun ka ñaamo mun, o wi'oyay : "Jaɓee ! Janngon talkuru am ndun.
Min mi fellituno mi hawroygol e hasboore am moƴƴere nden".
Hara himo e nguurndam welɗam :
E nder Aljanna toowuɗo
mo dimɗe mun ɓadii.
"Ñaamee yariron no newori, sabu ko ardin-ɗon kon e ñalaaɗe feƴƴuɗe".
Si tawii non ko jonntiiroyaaɗo talkuru mun ndun ka nano mun, on wi'oyay : "Haaaniino lam hara mi jonnitaaka talkuru am ndun !
Hara mi anndaali ko woni ñaawoore am.
Hara [maayde] nden wononu timmoode [am].
Jawdi am ndin duncanaali lam.
Mbaawko am kon halkirii lam!".
"Nanngee mo kolmbon bmo.
refti naadon mo ka Jahiimi,
refti naadon mo e jolokooje-callale- ɗe juuteendi mun woni cogone cappanɗe jeeɗiɗi.
Tawde o gomɗinaano Allah Mawɗo On.
O reerɗintaa e ñammiingol miskiino.
Giɗo ɓadondiraaɗo alanaamo ɗoo hannde.
wanaa ñaametee, si wanaa e ƴiƴƴiƴiri".
Ñaamataa ndin, si wanaa bakkondimɓe ɓen".
Mi woondirii ko yi'oton kon,
E ko on yi'ataa kon,
wonnde pellet, [Alqur'aana] ko konngol Nulaaɗo tedduɗo,
wanaa nde konnguɗi yimoowo; kono fanɗii ko gomɗinton.
wanaa kadi nde konnguɗi mbileejo, kono famɗii ko waajitotoɗon.
ko jippiniraande ka Jeyɗo Winndere nden.
Si tawno o fefindino e Amen yoga e konnguɗi,
ko pellet, Men nanngirayno mo doole.
Hooti Men taƴayno e makko ɗaɗol ɓernde ngol.
Alaa e mo'on hay gooto haɗoowo Men e makko.
Pellet, ndee [Alqur'aanaare] konde waajitorgol gomɗuɓe ɓen.
Haray kadi, Meɗen anndi ina e mon fennooɓe [nde] .
ko pellet non, ɗum ko nimse e hoore yedduɓe ɓen.
pellet kadi, ko nde goonga yananaaɗo.
Haray subbunhinor innde Joomi maa, Mawɗo On!
Torotooɗo torike lette yanayɗe,
wonannde heeferɓe ɓen, alaa duñanoowo ɓe ɗe,
ko immorde ka Allah, Jom ƴawruɗe.
Malaa'ka'en wonndude e Jibriilu hino ƴawa faade e Makko, e nder ñalaande nde eɓɓoore mun woni duuɓi ujune cappanɗe jowi.
Muñño tun, muñal labaangal.
Kamɓe hiɓe yi*a (lette) ɗen ko woɗɗuɗe.
Meɗen reeni ɗe Menen ko ɓadiiɗe,
Ñalnde kammu ngun wa'oyta wa ko taayinaa.
pelle ɗen wa'oya wa hottolle kardaako,
ka ɓadondiraaɗo lamdotaako fii jeydaaɗo mun,
Hiɓe hollindiree. Bonɗo on yeloto sottorgol lette ɗen nden ñalnde, ɓiɗɓe makko ɓen.
e gennda makko, e neene gooto makko on.
e gorol makko ngol moolayngol mo.
e kala wonɓe ka leydi ɓen, fii no ɗum daɗndira mo.
Ɗum gasataa. Ngen [Yiite] ko uuyunge,
ɓoltaynge guri hoore.
Hinge nodda on ɗuurniiɗo o hucciti,
o mooɓi (jawle) o mari e marirgel.
Pellet, neɗɗo tagaama ko o ɗenƴotooɗo;
si bone memii mo, o faaya.
si ko mo moƴƴere heɓi mo, o salora.
Si wanaa juulooɓe ɓen.
ɓen tawɓe ko ɓe duumiiɓe e juulde maɓɓe nden.
E ɓen tawɓe hino ka jawle maɓɓe haqqee anndaaɗo,
wonannde torotooɗo e haɗitiiɗi.
e ɓen gomɗimɓe ñalaande njoɓdi diina,
E ɓen tawɓe ko ɓe huluɓe lette Joomi maɓɓe ɗen
tawde pellet, lette Joomi maɓɓe ɗen wanaa hoolniiɗe,
E ɓen tawɓe ko reenuɓe farjuuji maɓɓe ɗin
si wanaa e rewɓe maɓɓe maa ɓen horɓe maɓɓe ɓe ɓe jeyiri ñaame maɓɓe, ɗon on ɓe feletaake.
Kala non ɗaɓɓuɗo [ka dakmitora] caggal ɗum, haray ko ɓen woni jaggituɓe ɓen.
E ɓen tawɓe ko aynituɓe koolaaje e aadiiji maɓɓe ɗin.
E ɓen tawɓe ko ñiiɓuɓe e seedeeji mun.
e ɓen tawɓe ko reenooɓe e juulde maɓɓe nden.
Ɓen ɗon ko teddinoyteeɓe e Aljannaaji.
E ko heɓi yedduɓe ɓen takko maaɗa, hiɓe heñora.
ka nano e ka ñaamo, ko ɓe dentoy-dentoy?
Hara gooto kala e maɓɓe tamƴinoto naatoygol Aljanna neemaaji?
Ɗun waɗataa ! Men tagiriɓe ko ɓe anndi.
Mi woondirii Jeyɗo fuɗirɗe e mutirɗe On, pellet, ko Men hattanɓe.
wattitirgol ɓe ko ɓuri ɓe moƴƴude, Men siforaa ronkugol [ɗum].
Accuɓe ɓe jumpa, ɓe fija haa ɓe hawroya e ñalaande maɓɓe nde ɓe kammbirananoo.
ñalnde ɓe yaltiroyta e genaale ɗen heñaare, wa si tawii ko kaaƴe (sanamu) ɓe woni wugganaade.
Hara gite maɓɓe no heli, koyeera no suddi ɓe. Ko nden ñalaande woni ko ɓe kammbirananoo!
Men nulii Nuuhu haa e yimɓe makko ɓen, wonnde : "Jertin yimɓe maa ɓen, ado lette muusuɗe arde e maɓɓe".
O maakani [ɓe] : "Ko onon yo yimɓe am, min ko mi jertinoowo on ɓannguɗo.
wonnde yo on rewu Allah, hulon Mo, ɗoftoɗon lam.
O haforanay on junuubi mon ɗin, O nenna on haa e lajal taƴaangal. [Ko woni tun] lajal Allah ngal si hewtii, ngal nennetaake, si tawii hiɗon anndunoo!".
O maaki : "Joomi am, min mi noddirii yimɓe am ɓen jemma e ñalorma,
kono noddaandu am ndun ɓeydaali ɓe, si wanaa dogugol.
Tuma kala kadi nde mi noddi ɓe fii no Hafaranaa ɓe, ɓe waɗay kolli maɓɓe ɗin ka nder noppi maɓɓe, ɓe buumora comci maɓɓe ɗin, ɓe deppitoo, ɓe townitora townitaadee.
Refti mi noddirii ɓe e kene.
Refti mi feññinani ɓe, mi gunndii ɓe gunndaadee.
Mi wi'i [ɓe] : "Insinanee Joomi mon, tawde O siforii wonnde Haforoow.
O wurtira toɓo ngon e mo'on rewnindiral,
O ɓeydira on jawle e ɓiɗɓe, O waɗana on gese, O waɗana on canɗi.
E ko heɓi on, on jortaaki manngural Allah ngal,
Hara le O tagir on taaɓe-taaɓe?
E on yi'aali no Allah tagiri kammuulli jeeɗiɗi tegondirɗi?
O waɗi lewru ndun jalɓundu e majji, O waɗi naange ngen pitilol.
Ko Allah fuɗniri on ka leydi fuɗnugol.
refti O ruttiray on e mayri, O yaltina on yaltinndee.
Allah waɗiranii on leydi ndin weertaandi.
fii yo on naatir e mayri laawi yaajuɗi".
Nuuhu maaki : "Joomi am, ɓee yeddii lam, ɓe jokkii on mo jawle mun e ɓiɗɓe ɓeydaali ɗum si wanaa hayrugol.
Ɓe fewji feere mawnde.
ɓe wi'i: "Wata on terto dey reweteeɗi mon ɗin: wata on terto Wudda, e Suwaa'a, e Ya'uuqatha, e Nasr".
Ko pellet, ɓe majjinii ko ɗuuɗi. [Joomi] wata A ɓeydir tooñuɓe ɓen, si wanaa majjere.
Ko sagu goopi maɓɓe ɗin ɓe yooliranoo, ɓe naadaa Yiite, ɓe heɓanaano ko'e maɓɓe faabotooɗo gaanin Allah".
Nuuhu maaki kadi : "Joomi am, wata A accu e leydi ndin, hay keefeero dilloowo.
Ko pellet, si A accii ɓe, ɓe majjinay jeyaaɓe Maa ɓen, ɓe jiidoytaako si wanaa bonnooɓe ɗuuɗuɓe geddi.
Joomi am, haforanam min e jibimɓe lam ɓen, e ɓen gomɗimɓe naatuɓe ka suudu am, e gomɗimɓe worɓe ɓen e gomɗimɓe rewɓe ɓen; wata A ɓeydir tooñuɓe ɓen, si wanaa halakuyee.
Maaku : "Wahayinaama e am, wonnde dental jinna heɗino [lam miɗo jannga Alqur'aana], ɗi wi'i: "Menen men nani janngeteende haawniinde.
Hinde ɗowira e peewal. Men gomɗinii nde. Men kafidatah e Joomi amen, hay e gooto.
E wonnde manngural Joomi amen ngal mawnii, O siforaali jogitagol genndo, wanaa ɓiɗɗo !
E wonnde [Ibuliisa] ɗayɗo on e amen hino wowlaynoo penaale e hoore Allah.
Menen men sikkuno wonnde yimɓe e jinna wowlataano fenaande e hoore Allah.
Hari le worɓe yimɓe hino mooloraynoo worɓe jinna, ɓe ɓeydi ɗi bewre.
Kamɓe [yimɓe ɓen] ɓe sikkir no sikkirɗon non, wonnde Allah immintintah hay gooto.
E wonnde men meemii kammu ngun, men tawi hingu hebbiniraa aynooɓe tiiɗuɓe e docote.
E wonnde meɗen jooɗotonoo ton fii heɗagol. Kala non heɗitiiɗo jooni, o hawray e docotal tommbingal.
E wonnde men anndaa si ko bone faandanaa wonɓe ka leydi ɓen, kaa hara Joomi maɓɓe faandani ɓe peewal.
E wonnde hino e amen moƴƴuɗi, hino e amen kadi ko jaasi ɗum. Hari meɗen e laawi seertuɗi.
E wonnde men fellituno men laawotaako Allah ka hoore leydi, e wonnde men laawortaa Mo dogugol.
E wonnde nde men nanunoo peewal nagl, men gomɗini ngal. Kala gomɗinɗo Joomi mun, on hulataa ɗuytaneede [moƴƴi] wanaa ɓeydaneede [bonɗi].
E wonnde hino e amen jebbiliiɗi, hino e amen kadi ooñiiɗi. Kala jebbilii ngii, ɗin ɗon faandike peewal.
Ooñiiɗi ɗin kan, ɗi laatanike Jahannama on carmalle.
E wonnde si ɓe ñiiɓuno e hoore laawol ngol, ko pellet, Men yarnayno ɓe ndiyam ɗuuɗuɗam,
fii yo Men ndaarndoro ɓe heen. Kala ɗuurniiɗo e jantoore Joomi mun nden, O naaday mo e lette sattuɗe.
E wonnde juulirɗe ɗen ko Allah heeranii. Wata on kafidu e Allah hay e gooto.
E wonnde tuma jeyaaɗo Allah on darinoo himo rewa Mo, ɗi ɗeɓuno waɗɗondirgol e hoore makko.
Maaku : "Anndee ko Joomi am (tun) mi rewata, mi kafidataa Mo kadi hay e gooto".
Maaku : "Min on mi waawanaa on duñude lorra, wanaa fii pooɗugol nafa".
Maaku : "Hay gooto waawaa daɗndugol lam e Allah; mi heɓataa ko woori Mo ƴooñorde
si wanaa yottingol immorde e Allah e nule Makko ɗen. Kala yedduɗo Allah e Nulaaɗo Makko on, haray ko Yiite Jahannama woodani mo, ɓe luttay e magge poomaa.
Haa si ɓe yi'ii ko ɓe kammbirananoo kon, ɓe aray anndude ko hombo ɓuri lo'ude ballo, ɓuri kadi fanɗude limoore.
Maaku : "Mi anndaa si ko kammbiranaɗon kon hino ɓadii, maa si Joomi am waɗanay ɗum dumunna.
Ko O ganndo wirniiɗi. O ƴellintinantaa wirniiɗi Makko ɗin hay e gooto.
si wanaa mo O welanaa e Nulaaɗo, O naadnay yeeso on e ɓaawo makko tommbotooɓe.
fii yo o anndu wonnde ɓen yottinii nule Joomi maɓɓe ɗen. O huɓindorii (anndugol) ko woni ka maɓɓe kon, O mofti limoore kala huunde".
Ko an yo buumorɗo [comci mun]!
Ɓaŋo (wuurnitaa) jemma on, si wanaa seeɗa [e makko];
feccere makko, maa ɗuytaa seeɗa e ɗum;
maa ɓeydaa ɗon. Janngiraa Alqur'aanaare nden rewnindiral.
Meɗen saatii tellinnde e maaɗa konngol teddungol.
Pellet, ko dewal tummbo jemma ngal, ɓuri tiiɗude batte e fooccaade konngol.
Anndu hino woodan-maa e ñalorma on, ferlitagol juutungol.
Janto innde Joomi maa nden, taƴo-ɗaa yahaa e Makko hattirde taƴagol.
Jeyɗo On fuɗnaange e hiirnaange.Reweteeɗo woo alaa e si nwona Kanko,Jogito Mo hoolorteeɗo.
Muñño e ko ɓe wowlata kon; woɗɗito-raa ɓe woɗɗitannde labaande.
Accidam e fennooɓe joomiraaɓe neemaaji ɓen; habbito-ɗaa ɓe seeɗa.
Ko pellet, hino ka Amen gaa : Tonngii e Jahiimi,
e ñaametee ɗeɗɗoowo, e lette muusuɗe.
Ñalnde leydi ndin e pelle ɗen dillata, pelle ɗen wa'a wa njaare ilayndi.
Min nelii e mon nelaaɗo haa o wona seede e dow mon hono no Min nelduno faade e Fir*awna Nelaaɗo.
Fir*awna woopi nelaaɗo O Min nanngi mbo nanngugol cattungol.
Hono ndeenraton pittaali mon si on yeddi ñalawmo baɗoowo sukaaɓe danndalinde.
Kammu o na fetti e kulhuli hembo laatiima fodoore Alla ko wonoore.
Ko oon woni waaju goongo kala faalaaɗo daɗde nanngira joomiiko ruttorde.
Pellet joom Ma na anndi haɗa juula ko ɓuri famɗude e tataɓal jemma wollo feccere mammbo wondude e fedde e ɓeen wonduɓe e Ma Alla hoddira jemma e ñalawma O anndi on tonngataa mbo O yaafii mon, njannge ko newanii on e Quraana hombo anndi ma won e mon ñawɓe goo ngona e ɗatngal ka leydi hoɓe ndaarta ɓural Alla woɓɓe kadi na kaɓano laawol Alla njannge ko newanii mon e hembo ndarnon juulde tottiron askal ñamlon Alla ñamaande moƴƴere kala ko mbaɗaɗon ko*e mon e jam tawon mbo ka Alla hombo ɓuri moƴƴude e mawnude njobdi njaafnee Alla sabu Alla ko jaafatooɗo ko jurmotooɗo.
Ko an yo mojiiɗo !
Ɓaŋo waajo-ɗaa.
Fii Joomi maa, mawninaa.
Comci maa ɗin, laɓɓinaa.
Sanamuuji ɗin, woɗɗito-ɗaa...
Wata a okkir fii heɓugol ko ɓuri ɗum...
Ko fii Joomi maa, muññortaa.
Si wuttaama ka allaandu.
haray nden ñalnde woni, ñalaande sattunde.
e hoore heeferɓe ɓen, nde wanaa newiinde.
Accidam e mo Mi tagi on kañun tun.
Mi waɗani mo jawdi ɗuuɗundi,
e ɓiɗɓe wonnduɓe e makko.
Mi yaññani mo yaññudee.
refti himo tamƴinoo nde mi ɓeydata.
Ɗum waɗataa ! Tawde o laatino sanndalɗiiɗo e Aayeeje Amen ɗen.
Aray Mi fawa mo lette sattuɗe.
Kanko on, o miijiti o eɓɓindii.
O huɗaama hono no o hoddiri.
Refti o huɗa hono o hoddiri.
Refti o ndaari.
Refti ñirɓanii o ɓeydi ñirɓinaade.
Refti o runtii hombo mawnikini.
ɓe wi'a: "Ɗum wonaali, si wanaa mbilewu ɓanngu ngu.
Mbo wonah si wonah konngol aade.
Ma Mi naatnu mbo yiite saqara.
Hol ko anndin ma ko woni Saqara.
Nge heddatah nge accatah.
Sumoowe geece.
Ina e dow mannge sappa e jeenay.
Men waɗaali aynooɓe yimɓe Yiite ngen, si wanaa Malaa'ika. Men waɗiraali limoore maɓɓe si wanaa jarraborgol yedduɓe ɓen, e fii yo henan okkaaɓe Defte ɓen, e fii no gomɗimɓe ɓen ɓeydora gomɗinal, e fii wata okkaaɓe Defte ɓen e gomɗimɓe ɓen sikkito; e fii yo ɓen ɓe ñawu woni e ɓerɗe mun e heeferɓe ɓen wi'u: "Hara ko honɗum Allah faandorii e ngal misal?" Ko wano non Allah majjinirta mo O muuyani, himo fewna kadi mo O muuyani. Hay gooto anndaa yeru koneeli Joomi maa ɗin, si wanaa Kanko. Ngen [Yiite] wonaali, si wanaa waaju wonannde neɗɗanke.
Kono yo henane! Mi woondirii lewru ndun,
O woondiri jemma si mbo runtii ma.
E subaka si mbo fooyni.
Ko mbo gootel e mawɗi.
Ko nge jertinirde wonannde neɗɗanke.
Wonannde on yiɗuɗo e mo'on, nde o yaccotoo maa nennoo.
Wonkii kala ko faggii kon nanngirte.
Si wanaa yimɓe ñaamo ɓen.
hiɓe e nder gese, hiɓe lamndondira
fii bomɓe ɓen.
"ko hoɗum naadi on Saqara?"
Ɓen wi'a: "Men jeyanooka e juulooɓe ɓen.
men jeyanooka kadi e ñamminooɓe miskimɓe ɓen.
Hari men jumpidayno kadi e jumpooɓe ɓen.
Hari kadi men fennayno fii ñalaande njoɓdi nden.
Haa [maayde] yananaande nden arani men".
Nafataaɓe tefoore tefooɓe.
Hol ko waɗi ɓe sirkuɓe na ɗuurno Quraana.
Hoɓe mba*i e bamɗi laawatooɗi na ndoga.
Dokɗi mbaroodi.
Gooto e mum en fof na faaala totteede ɗeri caraaɗi.
Alah woni koɓe kulaani laakara.
Alah ɗuum ko ciftanirgol.
Ko kala faalaaɗo waactaroo mbo o waaccaroo mbo.
ɓe mbaactaaka si wonah Alla na haaja, ko Kanko woni kaanduɗo e huleede ko Kanko woni kaanduɗo e yaafaade.
Mbeɗa woondira ñande ndarnga.
Mbeɗa woondira fittaandu felooru.
Mbela aade sikkat Min ndenndintah ƴi*e makko.
Oho kay mbeɗa Min kattani fotndude gulle peɗeeli makko.
Kono aade yiɗi konde o wonata saay yeeso ka yeeso makko.
Hiɓe lamndoo : "Ko honnde woni Ñalaande njoɓdi kuuɗe?"
Si yitere majii.
Lewru nanngaa.
Naange e lewru ndenndina.
Ndeen aade wi*a hoɗo dogirde woni.
Alah dogdu alah e oon ñalngu.
Koto joom ma ñande heen nwoni ruttorde.
Aade na habre ñande heen ko ardini e golle e ko o leelni.
Ko woni ko aade na seedii e fittaandu makko.
Hay si o addii ngantuuji makko.
Woto dillin heen ɗemngal Ma haa njaawnaɗa e hembo.
Ko Minen woodani renndinde mbo e jannginde mbo Ma.
Si Min njanngii mbo rew e jande makko.
Refti ko e Amen fawi firde mbo.
Alah woni ko hoɗon ƴiɗi aduna jaawɗo ko gasata.
Accon laakara.
Geece malaaɓe ñande heen na fooyni.
Hoɗe ndaara faade e joom mum en.
E geece ñirɓaniiɗe ñande heen.
Hoɗe cikka ma telline e mum en musiiba mawɗo.
Alah sindu yottiima bororde.
Wi*e hombo moccata.
O yananee ko ɗuum woni ceergol e aduna.
Korlal fiilto e korlal.
Ka joom ma ñande heen nwoni ruttorde.
O goonɗinaani o juulaani.
Kono o fennu o ɗuurnii.
Refti o yahi ka koreeji makko hombo wasoo.
Halkaare woodaniima e halkaare.
Refti halkaare woodanii ma e halkaare.
Mbela aade sikku o accete hombo duda.
Mbela o wonaana toɓɓe maniyyu yuppateende e rannga.
Refti o wonti heɗɗere O tagi O fonndi.
O waɗI heen kuɓe dewel e gorel.
Mbela Oon hattanaani wuurtinde maayɓe.
Mbela arii e aade tumo e yonta nde o wonaana hay huunde jantateende.
Min tagii aade e toɓɓere jillunde ndiyam gorko e debbo Min kumpitoo mbo Min laatini mbo nanoowo ji*oowo.
Min peewnii mbo e laawol o yetta wollo o yedda.
Pellet Min keblinii heeferbe callalle e tonngi e yiite.
Pellet ɗigguɓe ɓe na yara e kaas jilluɗo kaafuur.
Seewnde nde jiyaaɓe Alla ɓallinaaɓe njarata hoɓe ilnande ilnugol.
Hoɓe kuuɓna takkere hoɓe kula ñalawma mbo bone mum na caroo.
Hoɓe ñammina ñamri wondude e yiɗde ndi miskiin e alyatiime e dahaaɗo.
Min ñamminirta mon ko sabi Alla Min faalaaka e mon njoɓdi wonah yetteede.
Pellet min kuli ummaade e joomi amen ko ñalawma nyirɓiniiɗo cattuɗo tumminaare.
Alla reeniɓe e bone oon ñalawma O okkiɓe pummam labaɗam e weltaare.
Alla yoɓiri ɓe koɓe muñi ko aljanna e hariir.
Hoɓe tuugnii e fotooyji ɓe yi*atah heen naange wonah jaangol cattungol.
Na ɓadi e dow mum en ɗowdi mammba ɓesnaaɗe mum na eeltanaaɓe eeltegol.
Ina taarneeɓe ngennduwon kaalis e kaasyon na feewnira weer.
Kaaseeje kaalis hoɗe potndira potndegol.
Hoɓe njarnee kaas njilludi mum ko janjabiil.
Seewnde na e hembo na inne Sal sabiil.
Sukaaɓe saasnaaɓe na mbanngo e mum en si a yi*iiɓe cikka ko ɓe lu*u lu*u caraaɗo.
Si a yi*i toon yi*a neema e laamu manngu.
Ina e dow mum en comci sundus ɗi mbaadi haaka hecco e istabraq ɓe ɓoorna jawe kaalis joom mum en yarnaɓe njaram laaɓɗam.
Pellet ɗum wonanii mon njoɓdi golle mon kadi golle mon ngoniina mantaaɗe.
Ko Minen tigi tellini Quraana e dow ma tellingol.
Muny e ñaawoore joom Ma woto ɗofto e mum en bakkadinɗo wolla keefeero.
janta inne joom ma subaka e kikiiɗa.
E jemma he sujjan Mbo cubahinanɗaa Mbo jemma juutɗo.
Pellet ɓe na njiɗi nguurndam aduna yaawɗam gasde ɓe acca caggal mum en ñalawma nisɗo.
Ko Minen tagi on Min cemmbini terɗo si Min haajaama Min gostoroo on nandadiiɓe mon gostogol.
Ko nde woni waaju goongo kala faalaaɗo daɗde nanngira faade e joomiiko ruttorde.
On paaletaake si wonah Alla haaje pellet Alla ko Ganndo ko ñeeño
Hombo naatna mbo O welaa e yurmeene Makko O heblanii tooñɓe ɓe lepte muusɗe.
O woondirii keneeli dewandirɗi hono siiru puccu.
E bippooji bippugol.
E carooji cargolo.
E ceerndooji ceerndugol.
E tellinooji wahyu.
Gantingol wollo jeertingol.
ko podante ɗon ko, ko goongo.
Si koode ɗe momtaama.
Si kammu o huuftaama
Si pelle ɗe nawaama.
Saanga Nelaaɓe kappana waktu.
E ñalawma dirtinaaɗo.
Wonande ñalngu ceerndugol.
Holko anndin ma ñalngu ceerndugol.
haray nden ñalnde, bone woodanii fennuɓe ɓen.
Mbela Min kalkaani adinooɓe ɓe.
Refti Min ndewni heen sakkatiiɓe ɓe.
Ko hono nih Min mbaɗata bonɓe ɓe.
haray nden ñalnde, bone woodanii fennuɓe ɓen.
Mbela Min tagaani mon e ndiyam koyɗam.
Min mbaɗi ɗam e rannga huɓandiinga.
Haa e happu ganndaaɗo.
Min koddiri mbo heskey ɓe Hoddirooɓe.
haray nden ñalnde, bone woodanii fennuɓe ɓen.
Mbela Min mbaɗaani leydi coomoori mon.
Wuurɓe e maayɓe.
Min mbaɗi e hendi penɗe toowɗe Min njarni mon ndiyam mbelɗam.
haray nden ñalnde, bone woodanii fennuɓe ɓen.
Pokkitane faade ko pennatnaɗon.
Pokkitane faade e ɗowdi ndi ɗemɗe tati.
Ndi ɗowdintah nafatah e lew lewndu.
Honge werlo peete mawe hono kuɓeeje.
Elle koɗe geloobi coooyi.
haray nden ñalnde, bone woodanii fennuɓe ɓen.
E o ñalngu ɓe kaalatah.
Ɓe cakkittaake saba ɓe ngantina.
haray nden ñalnde, bone woodanii fennuɓe ɓen.
O ko ñalngu ceerndugol Min ndenndinii on wondude e adiiɓe ɓe.
Si tawii hoɗon njogii feere pewjanee kam.
haray nden ñalnde, bone woodanii fennuɓe ɓen.
Pellet, gomɗuɓe ɓen wonii e ɗowdiiji e ɓulli.
E ɓesnaaɗe koɓe tuuyate.
[Ɓe wi'anee] : "Ñaamee yarone, ko newi moɗdu, sabu kon ko gollaynoɗon.
Ko non woni ko Men warjorta moƴƴimɓe ɓen.
haray nden ñalnde, bone woodanii fennuɓe ɓen.
ñaame ndakmitaɗon setta ko on bannddiiji.
haray nden ñalnde, bone woodanii fennuɓe ɓen.
Siɓe wiyaama ndukƴe ɓe ndukƴatah.
haray nden ñalnde, bone woodanii fennuɓe ɓen.
Honde yeewtere caggal oon ɓe goonɗinta.
Kol ko ɓee naamnandirta.
Ko faati e kabaaru mawɗo.
Mboɓe luuri e mum.
Alah wonah noon, maɓe nganndu.
Refti yaama maɓe nganndu.
Mbela Min mbaɗaani leydi ndaɗɗudi keblaandi.
E pelleɗe ngona penɗe.
Min tagi on kuɓe.
Min mbaɗi ɗoyngol mon fooftere.
Min mbaɗi jemma o ko sutura.
Min mbaɗi ñalawma ko yiilaraade nguura.
Min mahi dow mon jeeɗiɗi cattuɗi.
Min mbaɗi lampu jalbuɗo kuɓɓam.
Min tellini ummaade e duule ndiyam njuppajam sanne.
Ngam Min njaltina heen gabbe e puɗi.
E gese piilandirɗe.
Pellet, ko ñalaande Senndindiro ngon, laatinooma ko saatinaa.
Ñande allaadu ndu wutta ma on ngardu pelle pelle.
Kammu on udditee mbo laato dame.
Pelle ɗe yahnaa ɗe ngonta merere.
Pellet Yiite jahannama wonti tommborde.
Nge wonanii bewɓe ɓe ruttorde.
Ma ɓe ñiiɓ toon dummunaaji.
ɓe meeɗatah toon ɓuuɓol wolla ndiyam ɓuuɓɗam.
Si wonah patɗam ƴiiƴiiri.
Njobdi kawrundi e koɓe ngonno ko.
Pellet ɓe ngoniina ɓe njoortaaki haasboore.
ɓe pennii aayeeje Amen pennugol.
Kala huunde min tonngirii nde binndol.
Meeɗe Min ɓeydantah on si wonah lepte.
Pellet na woodani hulɓe Alla ɓe foolirde.
Gese e inabeeje.
E ƴoolnuɓe giƴiraaɓe.
E kaas sanngara keewɗo.
Ɓe nanataa nder toon haala meere, wanaa ko bakkondiŋta.
Ko njoɓdi ummaade ka Alla e dokke keƴɗe.
jom kammu e leydi e ko woni hakkunde mum en jurmtooɗo Mbo ɓe ngalah e dow Mum haala.
Ñande jibriil ummii tawa malayka en na waɗi sappeeli ɓe haalatah si wonah mbo Alla sakkitani o haala ko feewi.
Ko oon woni ñalngu goongo kala faalaaɗo daɗde nanngira joomiiko ruttorde.
Min njeertinii on lepte ɓadiiɗe ñande aade ndaari ko juuɗe mum mbaɗno keefeero o wiya haaniina mi woniina leydi.
Alla woondirii malayka en pooɗooji pittaali pooɗgol cattungol.
Alla woondirii malayka en ittatɗi pittaali e newuya.
Alla woondirii lummbatooɗi lummbagol.
Alla woondarii daɗandirooji daɗndirgol.
E Alla woondirii yiilayɗi yamiroore.
ñande dimmbii dimmbatnde.
Rewa e hendu woɗndu.
ɓerɗe ɗe ñande heen na kuli.
Ndaarɗe mum en na koyi.
Hoɓe mbi*a mbela komin ruttatooɓe no min ngonirnoo.
Mbela somin ngontii ƴi*e ndappuɗe min nduttoto.
ɓe mbi*a si min nduttiima sinnda de ɗum wona duttal pertungal.
ɗuum ko haacaango wooto.
Ndeke tan ɓe ngontii wuurɓe.
taw si arii e maaɗa Yewtere fii Muusaa.
Tuma nde joom Makko noddi mbo ka caatngol Tuwaa.
Yahu ka Fir'awna, pellet, kanko o bewi.
Maakan mbo mbela woodanaani ma nde laaɓata e keefaraagal.
Mi feewnu ma e joom ma kulaa Mbo.
O holli mbo aaya mawɗo on.
O fennii o woopi.
Refti o runtii hombo yaha.
O renndini o noddi.
O wi*i ko miin woni joom mon ɓurɗo toowde.
Alla nanngiri mbo lepte cakkitiiɗe e gadane.
Wonii e ɗuum teskuya wonande kulɗo Alla.
Mbela ko tagde mon ɓuri sattude wolla ko kammu mbo O mahi o.
O ɓamti mbildi mammbo O fotndi mbo.
O niɓɓaɗini jemma makko O yaltini annoore makko.
E leydi ndi caggal ɗuum O werti ndi.
O yaltini heen ndiyam mayri e durngol mayri.
Pelle ɗe O ñiɓi ɗe.
Ngam wona nafoore mon e kulle mon.
Si wuttaandu ɗimmuru ndu arii.
ñalawma mbo kala aade siftori ko o yahnoo.
Yiite nge ɓannginane wonande oon ji*oowo.
Tawi ko oon bewɗo.
O ɓurni nguurndam aduna.
Ko yiite woni hoɗorde makko.
Tawi ko oon kulɗo daraade e yeeso joom makko o haɗi fittaandu belaaɗe.
Ko aljanna woni hoɗorde makko.
Hoɓe naaamna Ma ndey darnga daroto.
A alanah ɗum ganndal saka kaala ɗum.
Ko e joom ma tan woni haaɗtirde ganndal darnga.
Ngonɗa tan ko jeertinoowo wonande kulɗo mbo.
Elle kamɓe ñande ɓe nji*ata darnga ɓe ñiiɓaani si wonah kikiiɗa yel wolla feññaange.
O ñirɓanii o runtii.
Sabu arde e Makko gumɗo.
Hol ko anndin Ma yaama o laaɓa.
Wolla o waajito waaju o nafa mbo.
Tawi ko oon jondaniiɗo o hoore makko.
Aan noon haɗa faloo mbo.
Alah ko fawi Ma si o laaɓaani.
Tawi ko oon garɗo e Ma hombo yaha.
Hombo huli Alla.
Aan haɗa sokliri mbo gaa e woɓɓe.
Alah ɗuum ko ciftanirgol.
Ko kala faalaaɗo jantoo mbo.
E nder ɗeri teddinaaɗi.
ɓamtaaɗo ceninaaɗo.
Hombo e juuɗe malayka en.
Tedduɓe heewɓe jam.
Huɗaama aade alah ko ɓuri mbo heefarinde.
E honde huunde O tagri mbo.
E toɓɓere O tagri mbo o hoddiri mbo.
Refti O newnani mbo laawol.
Refti O wari mbo O naatni mbo yenaande.
Refti si O faalaama O ummina mbo.
Alah o waɗaani ko Alla yamiri mbo.
Yo aadee ndaar ñaamdu makko.
Min njuppii ndiyam ɗam juppugol.
Refti Min ceeki leydi ndi ceekgol.
Min puɗni e hendi gabbe.
E inabu e ñaayka ngam daabe.
E oliv e tamara.
E gese keewɗe leɗɗe.
E muuyanteele e huɗo ngam daabe.
Ngam wona nafoore mon e kulle mon.
Si haacaango ngo arii.
ñande aade dogi musiɗɗo makko.
E neene makko e baaba makko.
E gondiijo makko e ɓiɓɓe makko.
Kala aade e mum en ñande heen na jogii ko yoni mbo.
Geece malaabe ñande heen na fooyni.
Hoɗe njala hoɗe mbeltii.
Geece goo na e dow mum en punndi-sollaaru-.
Na hippaɗe niwre.
Ko ɓeen ngoni heefareeɓe faajireeɓe.
Si kammu hofaama.
Si koode caami.
Si pelle ɗe nawaama.
Si geloobi cowiiɗi dudnaama.
Si kulle ladde ndenndinaama.
Si maaje ɗe kuɓɓaama.
Si pittaali cinndindiraama.
Si ubbangel na wuuri naamnaama.
Hol bakkaat ngel wardaa.
Si ɗeri caaktaama.
Si kammu o huuftaama
Si yiite huɓɓaama.
Si aljanna ɓallinaama.
Fittaandu annda ko ndu addi.
Mbeɗa woondira koode birniiɗe.
Dogooje birnatooɗe.
Mi woondarii jemma si mbo arii e niɓɓidde.
E subaka si annoore mum feeñi.
wonnde pellet, [Alqur'aana] ko konngol Nulaaɗo tedduɗo.
jom semmbe ka jom arsi dokkaaɗo daraja.
ɗoftaaɗo toon koolaaɗo.
Gondiijo mon o wonah haangaaka .
Ko goongo O yi*ii mbo to jookli laaɓtuɗi.
O wonah ɗawoowo yottinde mon mbirniindi.
Quraana wonah konngol seytaan diddaaɗo yurmeende on.
Hoɗo njahaton.
Ndee [Alqur’aanaare] wonaali, si wanaa waaju tageefo ngon.
Kala faalaaɗo e mon fooccaade.
On faaletaake fooccaade si wonah Alla haaje ɗuum jom binnde On.
Si kammu on fettii.
Si koode ɗe cariima.
Si maaje ɗe puccitaama.
Si genaale mbaylaama.
Fittaandu annda kondu waɗno e golle e kondu leelnuno e golle.
Eehey ma neɗɗanke hol ko hoomtuma e joom ma Tedduɓɗo O.
Oon takɗo ma O fotndi terɗ ma O waɗ ma potandirɗo.
E kala mbaadi ndi O haaja O feewnir ma.
Alah, woni ko on yeddooɓe ñalngu noɓdi.
Pellet ina woodi e dow mon malaykaaji deenooji.
Tedduɗi binndooji.
Gannduɗi ko ngolloton.
Pellet ɓeen ɗigguɓe hoɓe e neema.
Faajireeɓe noon ina e yiite.
Hoɓe naatange ñande ñalngu njoɓdi.
ɓe ngonah wirnatooɓe nge haa bada.
Holko anndin ma ñalngu njobdi.
Refti holko anndin ma ñalngu njobdi.
ñande fittaandu jogantaaki fittaandu hay huunde huunde fof ko Alla woodani ñande heen.
Halkaare woodanii ɓeen ustooɓe peese.
ɓeen peesnatooɓe yimɓe ɓe ɗaɓɓa timminaneede.
Siɓe ɓetanii ɓe wolla ɓe peesanii ɓe usta.
E ɓee kan fellitaa wonnde ko ɓe immintinteeɓe?
Woodanii mbo ñalngu mawngu.
ñande yimɓe ummanii jom binnde.
Alah, pellet deftere faajireeɓe nani e sijijiin.
Ko honɗum anndin maa ko woni SijjIiin?
Ko deftere tonngaande.
haray nden ñalnde, bone woodanii fennuɓe ɓen.
ɓeen fennooɓe ñalaande njoɓdi.
Fennatah mbo si wonah kala palguɗo keerol bakkadinɗo.
Si Aayeeje Amen ɗen janngaama e [tawnde] makko, o wi'a: "Ko tinndi adinooɓe".
Alah, kono muuri ɓerɗe maɓɓe koɓe pennatnoo ko.
Alah ɓeen de koɓe haɗaaɓe yiide joomi mum en.
Refti pellet koɓe naatooɓe yiite.
Refti ɓe wi*e:"Meeɗee lepte mon ɗen; ko ɗum woni ko pennatɗon kon".
Alah, pellet deftere ɗigguɓe nani e ka illiyyiina.
Ko honɗum anndin maa ko woni Illiyyiina?
Ko deftere tonngaande.
Na seedoo nde ɓurɓe ɓadaade.
Pellet ɓeen ɗigguɓe hoɓe e neema.
E leece hoɓe ndaara.
Ina anndee e geeece mum en weltaare neema.
Hoɓe yarnee dola omndaako.
Haaɗtirde mum ko lati misku e ɗuum de yo fooɗondir fooɗondirooɓe.
Hombo e Tasniim ɗuum ko seewnde ɓurnde toowde to aljanna.
Seewnde nde ɓurɓe ɓadaade njarata.
ɓeen faajirinɓe ngoniina na njala ɓeen goonɗinɓe.
Siɓe mbirtiima ɓe ɓe ngona e ɓiiñandirde.
Siɓe nduttiima e koreeji maɓɓe ɓe ndutto koɓe weltiiɓe.
Siɓe nji*iiɓe ɓe mbi*a ɓe ko ɓe majjuɓe.
ɓe nelaaka e dow mum en ngam reende ɓe.
Hannde de goonɗinɓe njala heeferɓe.
E leece hoɓe ndaara.
Mbela heeferɓe njoɓaama koɓe mbaɗatnoo ko.
Si kammu on fettii.
Mbo heɗtii joomiiko hakke woodani mbo.
Si leydi fooɗtaama.
Ndi werlii ko woni e hendi ndi acciti.
Mbo heɗtii joomiiko Mbo hakke woodani O.
Eehey maa aade aan ko a tampoowa golloowo faade e joom ma ko a kawroowo e makko.
Tawi ko oon tottiraaɗo deftere mum junnga ñaama.
Yaama o haasbe haasbeere newiinde.
O ruttoo to banndiraaɓe mum ko o beltiiɗo.
Tawi ko oon tottiraaɗo deftere makko caggal keeci makko.
Yaama o nodda halkaare.
O naatnee yiite.
Pellet o woniina beltiiɗe e nder koreeji mum.
Pellet o sikkiina o ruttataaka.
Oho kay pellet joom makko na yi*a mbo.
Mbeɗa woondira mboɗeeri koode saanga mutal.
O woondiri jemma e kombo mofti.
O woondirii lewru sundu renndii.
Ma on peewnire tigi ommboode e dow ommbbde.
Hol ko haɗi ɓee goonɗinde.
Si Quraana janngaama e dow mum en ɓe cujjatah.
Woni kay ko ɓeen yedduɓe ko fennooɓe.
Ko Alla anndi ko ɓe coomi e ɓerɗe mum en.
Habruɓe lepte muusɗe.
Si wonah ɓeen gomɗimɓe ɓe golli golle moƴƴ ɗe, hino woodani ɓe njoɓdi ndi taƴondirtaa.
Mi woondirii kammu jom ɗate ngun !
O woondirii ñalawma podaaɗo o.
O woodarii kala ceediiɗo e kala ko seedaaɗo.
Huɗaama yimɓe Ukhduud-fettinɓe leydi petti mawɗi-.
Yiite marnge kuɓɓam.
Tuma nde ɓe jooɗi e dow mannge.
Kamɓe koɓe mbaɗata ko goonɗinɓe ɓe koɓe seediiɓe.
ɓe njoftiraaki ɓe si wonah ɓe ngoonɗinii Alla tedduɗo jettaaɗo.
Ko Alla Woodani Laamu kammuuli ɗin e leydi ndin. Alla ko Kattanɗo kala huunde.
ɓeen fawɓe e dow juulɓe rewɓe e worɓe fitina refti ɓe tuubaani woodaniiɓe lepte jahannama woodaniiɓe lepte cumooje.
ɓeen goonɗinɓe ngoolli golle lobbe woodaniiɓe Aljannaaji na ila ley mum caatli ko ɗuum woni malal manngal.
Pellet nanngannde joom ma ko sattunde.
Ko Kanko tigi fuɗɗata tagu O rutta mbo.
Ko Kanko woni Yaafatooɗo Giɗo.
Mbo arsi tedduɗo woodani.
Baɗoowo ko O welaa.
taw si arii e maaɗa Yewtere fii Muusaa.
Fir*awna e Samuud.
Accu yedduɓe ɓe ngoni ko e fennude.
Alla na fiiltariiɓe caggal.
Kammbo ko mbo Quraana tedduɗo.
Hombo e alluwal deenangal.
O woondirii kammu e hoodere fuɗoore jemma.
Hol ko anndin ma ko woni hoodere feeñoore jemma.
Hoodere fooynunde.
Alah fittaandu si wonah ina e dow mayru deenoowo.
Yo aade ndaaru ko o tagraa ko.
O tagiraama ko e ndiyam nduñotoɗam.
Hombo e hakkunde keeci gorko e ƴi*e ɓernde debba.
Hombo hattani ruttude mbo.
ñande cuuɗiiɗi kuncaa.
Alanah mbo semmbe wonah balloowo.
Mi woondirii kammu jom ɗate ngun !
O woondirii leydi mbaɗndi petti .
Pellet o Quraana kombo ceerndoowol.
Mbo wonah gaajaate.
Pellet kamɓe hoɓe pewja peeje.
Mi fewja feere.
Muñanɓe muñangol setta.
Senin innde joom Ma ɓurnde toowde.
Oon takɗo O fonndi.
Oon koddirɗo refti O feewni.
Oon yaltinɗo durngol.
O watti ngol yoorko wayliiko;
Ma Min njanngin Ma A yeɓjjittah.
Si wonah ko Alla haaji pellet hombo anndi ko feeñi e ko wirnii.
Min newnan Ma na newori.
Siftinir ɗoon ɗo ciftanirgol na nafata.
Ma waacta oon kulɗo Alla.
Woɗɗitoo mbo ɓurɗo hiiteede.
Oon naatoowo yiite mannge nge.
Refti o maayatah toon o wuuratah.
Malaama oon laaɓɗo e sirku.
O jantii Innde joom makko o juuli.
Ko woni, ko hoɗon ɓurna nguurndam aduna.
Ko laakira ɓuri moƴƴude e heddaade.
ɗum ina e ɗereeji gadiiɗi.
ɗereeji Ibraahiima e Muusa.
taw si arii e maaɗa Yewtere fii darngal.
Geece ñande heen na koyi.
Gollooje tampuɗe.
Hoɗe naata yiite wulnge.
Hombo yarnee e seewnde wulnde sanne.
ɓe ngalah ñaamdu si wonah puɗi Darii.
ɗi paynatah ɗi nafath e heege.
Geece malaabe ñande heen na pooyni.
Hoɗe mbelaa golle mum en.
E nder Aljanna toowuɗo
A nanatah heen bolle meere.
Ina e hembo seewnde iloore.
Ina e hembo leece ɓamtaaɗe.
E kaasuuji keblaaɗi ngam yarde.
E ngaflaaje potndaaɗe.
E mbettudi na sara kala bannge.
Mbela ɓe ndaaraani na ngelooba tagira.
E kammu hono mbo ɓamtira.
E pelle hono ɗe ndarnira.
E leydi ndi hono ndi wertira.
Waajo Aan ka A baajatooɗo.
A wonah baawnoowo ɓe.
Si wonah oon dunttiɗo o yeddi.
Alla lepta mbo lepte ɓurɗe mawnude.
Pellet ko Amen woni ruttorde maɓɓe.
Refti ko e Amen woni haasboore maɓɓe.
Alla woondirii Fajiri.
E balɗe sappa.
Mi woondiri kala ko ɗimmita e ko teelɗi.
Mi woondarii jemma si mbo arii e niɓɓidde.
Mbela ina e ndee woondoore jaɓnoore jom hakkille.
Mbela a yi*aani na joom ma waɗi Aad en.
Iram jom doosɗe.
Mbo hono mum tagaaka e leydi.
E Samuud ɓeen seekɓe kaaƴe to caatngol.
E Fir*awna jom penɗe.
ɓeen bewnooɓe to leydi.
ɓe kebbini e hendi bonannde.
joom Ma yuppi e maɓɓe lepte cattuɗe.
joom Ma na tommbiiɓe.
Tawi ko neɓɗɗanke si joom Makko jarabiimo mbo O teddani mbo O neemini mbo o wiyat joom am teddinii kam.
Si tawii noon O jaribiimo mbo O faaɗni arsuko makko o wiya joom am hoynii kam.
Alah wonah noon, ko woni ko on teddintaana baaya.
o rerɗiŋtaa e ñammiingol miskiino.
Hoɗon ñaama ndonu ñaamgol cattungol.
Hoɗon njiɗi jawdi jiɗgol cattungol.
Alah ɗum haanaani, si leydi ndii dimmbaama dimmbugol.
joom ma ardi e malaykaaji hoɗi mbaɗi saffeeji.
jahanama addee ñande heen neɗɗo siftoro kono hol ko siftorde nafata.
O wi*a haaniino mi ardinii golle lobbe wonande nguurndam am.
E oon ñalawma hay gooto leptatah hono lepte makko.
Hay gooto tonngetaake hono tonngi heeferɓe.
Eehey ma fittaandu huɓandiindu.
Rutto e joom ma haɗa woni belaaɗo Mbo Kanko ne hombo wela ma.
Naat e maccuɓe Am.
Naat e aljanna Am.
Mbeɗa woondira e ndii leydi.
A aan haɗa daganana ndii leydi.
E jiknaaɗo e ko jibini.
Ko goongo Min tagii neɗɗo e nder tampere.
Mbela o sikkat alah baawɗo e makko hay huunde.
O wiya mi tottarii jawdi keewndi.
Mbelo o sikku hay gooto yi*aani mbo.
Mbela Min mbaɗanaani mbo gite ɗiɗe.
E ɗemngal e toni ɗiɗi.
Min peewni mbo laabi ɗiɗi.
Ko haɗi mbo falgude palal.
Ko honɗum anndin maa ko woni palal?
Ko rimɗinde daande.
Wollo ñamminde e ñalngu heege sattunge.
Alyatiime jiidaaɗo ko ɓadii.
Wollo miskiin baasɗo sanne.
Refti o laati ummaade e ɓeen goonɗinɓe ɓe mbasandiri mouñal ɓe mbasandiri e yurmeende.
Ko ɓeen ngoni jom en ñaame.
ɓeen yedduɓe aayeeje Amen ngoni yimɓe nane.
Ina e dow maɓɓe yiite sokaaange.
Alla woondarii naange e mbeeta mum.
O woondirii lewru sundu rewii e henge.
O woondirii ñalawma sombo hunciima.
Mi woondarii jemma si mbo arii e niɓɓidde.
O woondirii kammu e mahdi mammba.
O woondiri leydi O woondiri no ndi wertarii.
O woondiri fittaandu e ko foocci ndu.
O ɓannginani ndu faajiraagal e kulol Alla.
Malaama oon laaɓɓinɗo ndu.
Ko goongo pertii oon mutnuɗo fittaandu mum e goopi.
Samuudinkooɓe ɓen fenniino Nulaaɓe ɓen.
Tuma nde nelaa ɓurɗo hiiteede e mum en.
Nelaaɗo Alla maaki ɗum ko ngeloobo njarla ɗaleeba e njaram mabba.
ɓe penni mbo ɓe mborii ba, joomiraawo ommbi e dow mum en lepte sabu bakkatuuji mum en O huɓtadi ɓe lepte.
O hulaani battane mum.
Mi woondarii jemma si mbo arii e niɓɓidde.
O woondirii ñalawma sombo hunciima.
O woondirii ko O tagi ko gorel e deyel.
Pellet golle mon na ceerti.
Tawi ko oon tottirɗo o reenti.
O goonɗini baraaji golle mum.
Ma Min newnan mbo kala jam e newaare.
Tawi ko oon ngammbuɗo o yondinii.
O fenni njoɓdi.
Ma Min newnan mbo satteende.
Nafataa mbo jawdi makko si o saami e yiite.
Ko e Amen peewal woni.
Ko minen woodani nguurndam cakkitiɗam e ngadiɗam.
Njeertin Mi mon yiite huɓɓoowe.
Naatataange si wona ɓurɗo hiiteede.
Oon pennuɗo ɗuurnii.
Ma woɗɗita ngol ɓurɗo reentaade oon woni Abu Bakri yo welu Alla won e makko.
Oon tottiroowo jawdi makko ngam o laaɓa.
Alanah hay gooto ka Makko neemo joɓeteeɗo.
Tawi wonah ɗaɓɓude Alla ɓurɗo toowde O.
Yaama o wele.
E mbeeta.
Mi woondarii jemma si mbo deeƴi.
joom Ma accaani Mo O añaani.
Pellet ko galle laakara ɓuri gadana o.
Yaama joom Ma okku ma mbeleɗa.
Mbela O tawaani ma ko a Alyatiime O mool Ma.
O tawma ko majjuɗo O feewnu ma.
O taw ma ko a baasɗo O alɗin ma.
Tawi ko alyatiime woto hoynu mbo.
Woto furo ñaagatooɗo.
Tawi ko neema joom ma haal.
Mbela Min njaacnaani ma ɓernde ma.
Min ittan ma bakkatuuji ma.
Oon nisnuɗo keeci ma.
Min ɓamtan ma Innde ma.
Pellet kala satteende na wondi e newaare.
Pellet satteende kala na wondi e yaajeende.
Si A hantinii tampu.
E faade joom Ma reerɗu.
Mi woondiri e Tiin e jaytuun.
E fella Tuur ka Siina.
E ndi leydi koolii ndi.
Min tagii aade e mbaadi ɓurndi fortaade e feewde.
Refti Min ndutti mbo to ɓuri leesɗude.
Si wonah ɓeen gomɗimɓe ɓe golli moƴƴi ɗin, hino woodani ɓe njoɓdi ndi taƴondirtah.
Hol fennin ma ñalawma njobdi caggal ɗuum.
Mbela Alla wonah ɓurɗo nuunɗude e ñaawooɓe ɓe.
janngu e Innde joo ma Oon takɗo.
Takɗo neɓɗɗo e heɓɗere.
janngu e joom ma ɓurɗo teddude.
Oon ganndanirɗo kuɗol.
O anndini aade ko o anndaana.
Kono tan pellet neɓɗo na bewa.
Si o yi*ii o yondaniima.
Pellet ko e joom ma woni ruttorde.
Mbela a yi*i oon kaɗoowo.
Maccuɗo si o juulii.
A yi*ii si o laatiima e peewal.
Wolla o yamiri kulol Alla.
Mbela a yi*i si o fennii o runti.
Mbela o anndah wonde Alla na yi*a.
Alah si o accaani ma Min nanngu mbo e tiin tiinol Min mbeddoo mbo e yiite.
Tiin tiinol penngol goopngol.
Yo o noddu wondiiɓe makko.
Ma Min noddu sokooɓe jahannama.
Alah woto ɗofto mbo sujju ɓattaɗa.
Min tellinii mbo e jemma leylatul qadiri.
Holko anndin ma leylatul Qadiri.
Leylatu qadri ɓuri ujunere lewru moƴƴude.
Malaykaali na telloo wondude e jibriil e sakkitoore joom mum en e kala yamiroore.
Kombo kisal tan haa fajiri feera.
Wonaana ɓeen heeferɓe joman defte en ko seertuɓe haa ari e maɓɓe dallillaaji peeñɗi.
Ko O nelaaɗo ummaade e Alla dursittooɗo ɗeri laɓɓinaaɗi.
Ina heen defte poocciiɗe.
Seertaani ɓeen tottaaɓe defte si wonah caggal nde ari e maɓɓe ko ɓanngi.
ɓe njamiraako si wonah yoɓe ndew Alla tawa hoɓe laɓɓinani Mbo diine poocciiɗo ɓe ndarana juulde ɓe tottira askal ko ɗuum woni diine poocciiɗo.
Pellet ɓeen heeferɓe ummaade e jom defte en e sirkuɓe ina e yiite jahatnama ɓe caasa toon haa pooma ko ɓeen ngoni ɓurɓe bonde e tagoore he.
Pellet ɓeen goonɗinɓe ɓe ngolli ko ɓuri moƴƴude ko ɓeen ngoni ɓurbe moƴƴude e winndere he.
njoɓdi maɓɓa ka joom maɓɓe ko aljannaaji ɗi caatli ilata e les mum ɓe caasa toon haa pooma Alla na welaaɓe kamɓe ne hoɓe mbelaa Alla ɗum wonande oon kulɗo Alla.
Si leydi dimmbaama dimmbagol mayri.
Leydi ndi yaltini dimle hendi.
Neɗɗo wi*a ko heɓi ndi.
ñyande heen leydi ndi habra kabaruuji mayri.
Wonde ko joom ma wahyii ndi.
ñande heen yimɓe ɓe njalta hoɓe carii ngam ɓe holle golle maɓe.
Kala baɗɗo fotde gabbel jarra e moƴƴere o yi*a nde.
kala baɗɗo fotde gabbel jarra e bonannde kadi ma yii.
O woondirii pucci dogooji.
E kuɓɓooji taasanɗe.
E ɗii baɗatɗi ruggo subaka.
ɗi nduuyniri kolce ɗe punndi=sollaaru.
ɗi ngoni hakkunde jaambareeɓe e dental añɓe.
Pellet neɗɗo ko jeddoowo joom makko.
E ko o ceediiɗo ɗuum.
Kanko de pellet ko jiɗɗo jam sanne.
Mbela o anndah siko o yaltinaama ko woonno e genaale.
Yaltine ko woni ko e ɓerɗe.
joom mum en ñande heen ko O kumpatiiɗo.
Darnga konngoowo ɓɗere.
Hol ko woni Qari*a.
Hol ko anndin Ma Qari*a.
ñande yimɓe mba*i no mbeɗon Alla carikon.
pelle ɗen wa'oya wa hottolle kardaako,
Tawi ko oon mbo peesirɗe mum teddi.
Hara himo e nguurndam welɗam :
Tawi ko oon mbo peesirɗe mum koyi.
Hoɗorde makko ko jahatnama.
Ko honɗum anndin maa ko woni ngeen?
Ko nge yiite wulnge.
Soklinii mon wasandirde heewde ngalu e sukaɓe.
Haa njuuriɗon genaale.
Alah yaama nganndon.
Refti ma on nganndu.
Ko goongo ma on nganndu ganndal yananeede.
Pellet ma on njii yiite.
Refti ma on njiirunge gite yananeede.
Refti ma on naamne ñande heen neema.
E waqtu asri.
Pellet neɗɗo woni ko e perte.
Si wonah ɓeen gomɗimɓe ɓe golli golle moƴƴ ɗe, hino woodani ɓe njoɓdi ndi taƴondirtaa.
Woyli woodanii ño*oowo sanne e juwoowo sanne.
Oon denndinɗo jawdi o limi ndi.
Hombo sikka jawdi makko ndi saasnat mbo.
Alah maɓe mberle e yiite morñatnge.
Ko honɗum anndin maa ko woni yiite heltoowe ?
Ko yiite Alla huɓɓatnge.
Ngeen woni yulatnge keeñe.
Ngeen de ko nge sokaange e dow maɓɓe.
E nge doosɗe pooɗtiiɗe.
Mbela a yi*aani na joom ma waɗi jom ñiiwa.
Mbela O waɗaani peeje ko e majjere.
O neli e mum en ndiwri abaa biila.
Hondi werlooɓe kaaƴe loope joorɗe.
O waɗi ɓe hono ñaayka ñaamaaka.
Sabu woowde Quraysi en.
Goowgol ɓe ɗatngal dabbunde e ceeɗu.
Yo ɓe ndew jom ndu suudu.
Oon ñamminɗo ɓe saanga heege O hoolni ɓe e kulol.
Mbela a anndii oon pennoowo njoɓdi ñande daranga
E oon duñoowo alyatiime.
O reerɗiŋtaa e ñammiingol miskiino.
Halkaare woodanii juulooɓe.
Ɓen welsandiiɓe nder juulde maɓɓe.
ɓeen yiinatooɓe.
Hoɓe kaɗa ngenndukon.
Min tottiima AlKawsara.
juulan joom Ma mboroɗa.
Gañɗo ma o woni taƴiiɗo.
Maaku eehey mon heefereeɓe.
Mi rewatah ko ndewaton ko.
Onon ne on ndewatah ko ndewat Mi ko.
Mi wonah dewoowo ko ndewɗon ko.
Onon ne on ndewatah Mbo ndewat Mi ko.
Woodanii on diine mon Minne woodanii kam diine Am.
Si balllal Alla e udditde Makka ngarii.
Nji*a yimɓe na naata e diine Alla he dente dente.
Subhina e yettudede jom Ma njaafanaɗaa Mbo pellet ko O jaɓoowo tuubaabuya sanne.
Halkiima juuɗe Abii lahab o halki.
Nafaani mbo jawdi makko e ko o faggiti.
Ma o naat e yiite waɗnge lewlewndu.
E debbo makko doondotooɗo leɗɗe.
o ɗeɗɗiroyte ka daande makko yoora ɓadoo.
Maaku ko Kanko woni Alla gooto.
Alla paandateeɗo.
O jibinaani O jinaaka.
O alah pasa hay gooto.
Maaku mbɗa moolo e jom subaka.
E bone ko o tagi.
E bone jemma niɓɓa kunu.
E bone wuttooɓe e piɓlee.
E bone haaside si o haasidiima.
Maaku mbeɗa moolo e jom yimɓe.
Laamɗo yimɓe.
Deweteeɗo yimɓe.
E bone seytaaneeli cikkinooji.
Oon cikkinoowo e ɓerɗe yimɓeɓɗj.
Ummaade e jinneji e yimɓe.
Taariika iwdi Iisaa Almasiihu mo Daawuuda mo Ibraahiima .
Ko Ibraahiima jibini Issaaqa , Issaaqa jibini Yaaquuba , Yaaquuba jibini Yahuuda e musiɓɓe mun ɓen ,
Yahuuda kadi jibini Faarisa e Zaaraha , tawi yumma ɓen no wi'ee Tamaaru . Faarisa jibini Hasruunu , Hasruunu jibini Araama ,
Araama jibini Ammiina-Daaba , Ammiina-Daaba jibini Nahasuuna , Nahasuuna jibini Salmaana ,
Raabi jibinani Salmaana Bo'aaza , Rugiyata jibinani Bo'aaza Obiida , Obiida jibini Yassaa'u ,
Yassaa'u jibini Daawuuda lanɗo on , oo wonnooɗo ɓeyngu Uriyaa jibinani mo kanko Daawuuda Sulaymaana .
Sulaymaana jibini Rahabaama , Rahabaama jibini Abiiya . Abiiya jibini Asaa ,
Asaa jibini Yuhusaafata , Yuhusaafata jibini Yuuraama , Yuuraama jibini Uziiya ,
Uziiya jibini Yotaana , Yotaana jibini Ahaaza , Ahaaza jibini Hazikiiya ,
Hazikiiya jibini Manase , Manase jibini Amuunu , Amuunu jibini Yuusiya ,
Yuusiya jibini Yeekoniya e musiɓɓe mun ɓen fewndo egginegol naɓee Baabiila .
Ɓawto egginegol naɓee Baabiila ngol , Yeekoniya jibini Sa'alti'iila , Sa'alti'iila jibini Zarubaabila ,
Zarubaabila jibini Abiyuuda , Abiyuuda jibini Alyaqiima , Alyaqiima jibini Aazuru ,
Aazuru jibini Saduuqa , Saduuqa jibini Akiima , Akiima jibini Eliyuuda .
Eliyuuda jibini Eliyaasaru , Eliyaasaru jibini Mataana , Mataana jibini Yaaquuba .
Yaaquuba jibini Yuusufu moodibbo Mariyama on , on jibinnooɗo Iisaa wi'aaɗo Almasiihu on .
Gila e Ibraahiima haa e Daawuuda , fow mun hawri jamaanuuji sappoo e nay . Gila e Daawuuda kadi haa e egginegol naɓee Baabiila hawri jamaanuuji sappoo e nay . Gila egginegol naɓee Baabiila kadi haa e Almasiihu on ko jamaanuuji sappoo e nay .
E hino no Iisaa Almasiihu on jibiniraa . Tawi ko Yuusufu ƴami Mariyama yumma makko . Ado ɓe yiidude , tawi kanko jiwo on ko o sowiiɗo e dow bawgal Ruuhu Seniiɗo on .
Tawi Yuusufu , on ƴamuɗo mo , ko gorko feewuɗo , hari o faalaaka mo wirtude , o miijii accitugol mo e nder gundoo .
Nde tawnoo himo miijii ɗun , malaa'ikaajo Joomiraaɗo on feeɲani mo e koyɗol , wi'i mo : « Yuusufu mo Daawuuda , wota a hulu ƴettugol Mariyama , o wona ɓeyngu maa , ko fii ɓiɗɗo mo o saawi on ko immorde e Ruuhu Seniiɗo on .
O heɓoyay ɓiɗɗo , innoyaa mo Iisaa , ko fii ko kanko dandoyta jamaa makko on lette junuubaaji maɓɓe ɗin . »
Ɗun fow waɗiri fii ko Joomiraaɗo on daalirnoo annabaajo on kon no laatora , wonde :
« Awa , jiwo mo andaali gorko on reeday , o firtoo boobo gorko , o innee Imanu'iila . » Ko woni firo ɗun ko : Alla no wondi e men .
Ɓay kanko Yuusufu o finii , o waɗi ko malaa'ikaajo Joomiraaɗo on yamiri mo kon , o ƴetti ɓeyngu makko , o addi ka makko .
Kono laatii o yiidaali e debbo on haa nde o firtinoo on ɓiɗɗo gorko , o inni mo Iisaa .
Ɓay wonii Iisaa jibinaama Bayti-Lahiimi , ɗun ko e nder diiwal Yahuuda fewndo laamu Heroodu , onsay gandiɗuɓe iwri funnaange ari Yerusalaam ,
ɓe wi'i : « Ko honto oo lanɗo Yahuudiyankeeɓe arɗo e jibineede woni ? Ko fii men yi'ii hoodere makko nden ka funnaange , men arii sujjangol mo . »
Ɓay kanko Heroodu lanɗo on o nanii ɗun , o jiiɓii , o jiiɓodi e ɓe Yerusalaam ɓen fow .
Onsay o mottindiri hooreeɓe yottinooɓe sadaka ɓen fow e jannooɓe fii Sariya on fii landagol ɓe ko honto Almasiihu on haanaa jibinireede .
Ɓen wi'i mo : « Ko Bayti-Lahiimi e nder ngal diiwal Yahuuda . Ko fii e hino ko annabaajo on windi kon :
Ko an yo koɗolun Bayti-Lahiimi , jeyaakun e nder leydi bolondaa Yahuuda , hinaa a gasoohun hayfineede e yeeso ɗiya koɗooli hittuɗi e nder Yahuuda . Ko fii lanɗo yaltay e maa ko ardoo jamaa an Isra'iila on . »
Onsay Heroodu noddi ɓen gandiɗuɓe e gundoo , o torii ɓe yo ɓe tentinan mo saa'i mo hoodere nden feeɲi e mun on .
Onsay o immini ɓe Bayti-Lahiimi , o wi'i ɓe : « Yahee humpitoyoɗon no laaɓiri fii kun paykun . Si on yi'oyii kun , humpiton mi min kadi , mi yaha mi sujjana kun . »
Ɓay wonii ɓe nanii ko lanɗo on wi'i kon , ɓe yahi . Tawi hoodere nde ɓe yi'unoo ka funnaange nden no wontirde yeeso maɓɓe . Ɓay wonii nde hewtii fewndo ka paykun kun woni ɗon , nde darii .
Ɓay kamɓe gandiɗuɓe ɓen ɓe yiitii hoodere nden , ɓe heewi weltaare .
Onsay ɓe naati ka suudu , ɓe yi'i paykun kun e yumma mun Mariyama , ɓe jiccii , ɓe sujjani kun . E hoore ɗun ɓe yaltini jawle maɓɓe , ɓe okkori kun kaŋŋe e urngallo no wi'ee libaana e mirri .
Onsay Allaahu on andini ɓe e koyɗol wonde hita ɓe yiltito ka Heroodu . Ɓe rewti laawol goo , ɓe hooti ka leydi maɓɓe .
Ɓay wonii ɓen gandiɗuɓe yahii , malaa'ikaajo Joomiraaɗo on feeɲani Yuusufu e koyɗol , o wi'i mo : « Immo , ƴettaa paykun kun e yumma mun , dogaa yahaa Misira , wonaa ton haa nde mi wi'i yo a artu woo . Ko fii Heroodu ɗaɓɓitoyay paykun kun fii warugol kun . »
Yuusufu immii jemma , ƴetti paykun kun e yumma mun , yahi Misira .
O woni ton haa Heroodu maayi . Ko nii ko Joomiraaɗo on daalirnoo annabaajo on kon laatori , wonde : « Mi noddii Ɓiɗɗo an on yo o yaltu Misira . »
Ɓay Heroodu yi'ii wonde gandiɗuɓe ɓen janfike mo , o tikki . Onsay o yamiri yo ɓe waroy kala paykun gorun kun duuɓi ɗiɗi maa jaasukun ɗun wonkun e nder Bayti-Lahiimi e koɗoloy takkiikoy ɗon koy , ɗun yaadi e saa'i mo gandiɗuɓe ɓen feɲɲinannoo mo on .
Ko nii ko daaliranoo annabi Yeremiiya kon laatori , wonde :
« Hito nanike ka wi'etee ɗon Raama : wullaandu e sowru tiiɗundu . Tawi ko Raahiilu woni wullude ɓiɓɓe mun ɓen , o jaɓaano yarlineede , ko fii ɓe woodaaka han kadi . »
Ɓay wonii Heroodu maayii , malaa'ikaajo Joomiraaɗo on feeɲani Yuusufu e koyɗol Misira ,
o wi'i mo : « Immo , ƴettaa paykun kun e yumma mun , yiltitoɗaa leydi Isra'iila , ko fii faalanooɓe warude paykun kun ɓen maayii . »
Onsay Yuusufu ƴetti paykun kun e yumma mun , o yahi leydi Isra'iila .
Kono o nani wonde Arkalaawu laamike diiwal Yahuuda ngal lonto ben mun Heroodu , o huli wonoygol ton . Allaahu on ɓanginani mo e koyɗol , o yaari e ngal diiwal Jaliilu ,
o wonoyi e saare no wi'ee Naasirata , fii no ko daaliranoo annabaaɓe ɓen kon laatora , wonde : « O noddoyte Naasirayankoojo . »
Ko e on saa'i ɗon , Yaayaa lootoowo maande tuubuubuyee on feeɲi , tawi himo waajoo ka wulaa diiwal Yahuuda ,
himo wi'a : « Tuubee , ko fii laamu kammu ngun ɓadike ! »
Tawi ko fii makko annabi Isaaya wowlunoo , o wi'i : « Kaa hawa ko hawa ewnotooɗo ka wulaa , wi'a : Moƴƴinee laawol Joomiraaɗo on , fewnon juri makko ɗin ! »
Tawi dolokke Yaayaa on ko leeɓi ngelooba , dattol keeci makko ɗin ko guri . Tawi ko kanu e njuuri buruure o ɲaamata .
Hoɗuɓe Yerusalaam ɓen e ɓe ka diiwal Yahuuda ɓen fow e koɗooli hunduɗi Yurdayniwol ɗin fow ari e makko .
Ɓe qirritii junuubaaji maɓɓe ɗin , o looti ɓe maande tuubuubuyee ka maayo Yurdayniwol .
Ɓay o yi'ii Fariisiyaaɓe e Sadduusiyaaɓe buy no arude fii lootegol maande tuubuubuyee , o wi'i ɓe : « Ko onon yo iwdi kuura ! Ko hombo tindini on dogugol tikkere aroyaynde nden ?
Awa yo kuuɗe mon ɗen hollu wonde on tuubii .
Hara on hooloraali wi'ugol wonde ko Ibraahiima woni maama mon , ko fii mi andinii on , Alla no waawi wattude ɗee kaaƴe ɗoo ɓiɓɓe Ibraahiima .
Toode teenirde nden no waalii ka binde leɗɗe . Kala leggal ngal rimataa ɓiɓɓe moƴƴuɓe , ngal soppete , ngal bugee ka yiite !
« Min ko ndiyan mi woni on lootirde maande tuubuubuyee . Kono on aroyoowo ɓaawo an no ɓuri lan doole , awa kadi mi hewtaa hay solugol paɗe makko ɗen . On non ko Ruuhu Seniiɗo on e yiite o lootirta on .
Himo jogii feeteewo makko ngon ka jungo ko o hentinira bete makko on , o mooɓa ɲaametee on ka beembal makko , o sunnira foron on yiite nge ɗaanotaako . »
Onsay Iisaa iwri Jaliilu , o ari Yurdayniwol ka Yaayaa , fii yo on lootu mo .
Kono Yaayaa salii , wi'i : « Ko min haani arude yo a lootan ! Kono an a arii yo mi loote ! »
Kono Iisaa jaabii mo wi'i : « Accu wonira non , ko fii ko nii haanirani en timmingol peewal ngal fow . » Ko e hoore ɗun Yaayaa jaɓi mo lootude .
No Iisaa gayniranoo looteede , o ƴawi ka ndiyan , tun kammu ngun udditii , o yi'i Ruuhu Allaahu on no tippora e makko wa gabooru .
Onsay hawa nanii ka kammu , no wi'a : « Ko oo woni Ɓiɗɗo an Yiɗaaɗo , mo mi weltori on ! »
Ɓawto ɗun , Ruuhu Allaahu on nawri Iisaa ka wulaa fii no Ibuliisa ndarndora mo .
O hoori balɗe cappanɗe nay , jemma e ɲalorma . Ɓawto ɗun o weelaa .
Ndarndotooɗo on ɓadii mo , wi'i : « Si tawii ko a Ɓiɗɗo Alla , yamir ɗee kaaƴe yo ɗe wontu ɲaametee . »
Iisaa jaabii : « No windii wondema : Neɗɗo hinaa ɲaametee tun wuurirta , kono ko kala konguɗi iwruɗi ka Alla . »
Ibuliisa nawri mo kadi ka saare hormorde , ɗun ko Yerusalaam , o joɗɗinoyi mo ka hoore warɲakere juulirde mawnde , o wi'i mo :
« Si tawii ko a Ɓiɗɗo Alla , hocco ɗon cikkoɗaa ka leydi , ko fii no windii wondema : O yamiray malaa'ikaaɓe makko ɓen fii maa , ɓe tamboro-maa juuɗe maɓɓe ɗen , fii wota koyngal maa ngal feggo e hayre . »
Iisaa jaabii mo wi'i : « No windii kadi wondema : Wota a ndarndo Joomiraaɗo on , on Alla maa . »
Ibuliisa nawri mo kadi e fello toowungo fota , o holli mo laamateeriiji aduna on fow e darja mun .
O wi'i mo : « Mi okkete ɗun fow si a jiccike , a sujjanii lan . »
Iisaa jaabii , wi'i : « Pottito , yo Ibuliisa , ko fii no windii : Ko Alla Joomiraaɗo maa on sujjantaa , rewaa mo kanko tun . »
Onsay Ibuliisa pottitii mo . Ɓawto ɗun malaa'ikaaɓe ɓadii Iisaa fii kurkanagol mo .
Ɓay Iisaa andii Yaayaa wattaama e joge , o yahi Jaliilu .
O eggi Naasirata , o yahi , o hoɗoyi Kafernahuum ka daande weendu ka kernidi ɗon e Zabuluunu e Naftali ,
fii no ko daaliranoo annabi Isaaya kon laatora , wonde :
« Ko an yo leydi Zabuluunu e Naftali leyɗe wonɗe ka daande weendu , gaɗa Yurdayniwol , ɗun ko Jaliilu ka ɗiya leƴƴi hoɗi e mun .
Oo jamaa wonɗo e nder niwre yi'ii ndaygu moolanaangu , e hoore ɓen jooɗiiɓe e ndin leydi ndi ɗowdi mayde woni e mun , ndaygu jalbanii ɓe . »
Gila ɗun Iisaa fuɗɗii waajaade , wi'a : « Tuubee , ko fii laamu kammu ngun ɓadike ! »
E nder ko o yiilotoo e daande Weendu Jaliilu ndun kon , o yi'i musiɓɓe ɗiɗo no bugoo jalaaji ka weendu , tawi ɓen ko yungooɓe : goɗɗo on no wi'ee Sim'uunu , mo o jammoyta Petruusu , oya on no wi'ee Andaraawu , miɲɲiraawo makko kanko Sim'uunu on .
O wi'i ɓe : « Jokkee lan , mi wattay on yungooɓe yimɓe . »
Ɗon kisan ɓe acciti jalaaji ɗin , ɓe jokki mo .
E nder yaadu maɓɓe ndun , Iisaa yi'i musiɓɓe ɗiɗo goo kadi , tawi ɓen ko Yaaquuba e miɲan mun Yuuhanna , ɓen ko ɓiɓɓe Zabadii . Tawi ɓen no wondi e ben mun Zabadii ka nder laana , hiɓe moƴƴintina jalaaji maɓɓe . Kanko Iisaa o noddi ɓe .
Ɗon kisan ɓe acci ɗon laana kan e ben maɓɓe , ɓe jokki mo .
Tawi Iisaa no yiiloo e nder Jaliilu fow , janna ka nder juulirɗe , waajoo fii Kibaaru Moƴƴo laamu Alla ngun , e himo ɲawndora kala noone ɲabbeeli e nawnaaje yimɓe ɓen .
Fii makko andii e nder Sirii on fow . O addanaa kala tampirɗo nawnaare e noonee muuseendiiji e ɓe jinna e iirotooɓe e maaya-ɓanduuɓe , o ndikkini ɓe .
Jamaa moolanaaɗo iwruɗo Jaliilu e Dekapooli e Yerusalaam e diiwal Yahuuda ngal e ɓe gaɗa Yurdayniwol jokki mo .
Ɓay Iisaa yi'ii jamaa on , o ƴawi ka fello , o jooɗii , taalibaaɓe makko ɓen kadi ɓadii mo .
Onsay o woni e jannugol jamaa on , wi'a :
« Yondiniiɓe ka ɓernde ɓen ko malaaɓe , ɓay laamu kammu ngun ko kamɓe wonani .
Yoomuɓe ɓen ko malaaɓe , ɓay ɓerɗe maɓɓe ɓuttinoyte .
Newiiɓe ɓen ko malaaɓe , ɓay ɓe ronoyay leydi ndin .
Weelaaɓe ɗonɗaa peewal ɓen ko malaaɓe , ɓay ɓe harnoyte .
Yurmeteeɓe ɓen ko malaaɓe , ɓay ɓe yurminoyte .
Laaɓa-ɓerndeeɓe ɓen ko malaaɓe , ɓay ɓe yi'oyay Alla .
Ɓuttinooɓe ɓen ko malaaɓe , ɓay ɓe noddiroyte ɓiɓɓe Alla .
Cukketeeɓe sabu peewal ngal ko malaaɓe , ɓay laamu kammu ngun ko kamɓe wonani .
« On wonay malaaɓe nde ɓe yenni on e nde ɓe cukkii on e nde ɓe fawi penaale e kala bone e hoore mon sabu an .
Weltee , wonon e nder welo-welo , ɓay hiɗon maranaa njoddi mawndi ka kammu , ko fii ko nii ɓe cukkornoo annabaaɓe adinooɓe on ɓen .
« Ko onon woni lanɗan aduna on . Kono si dakamme majjan on iwii , haray ko honno dakamme majjan on wattirtee ? Haray ɗan alaa nafa fus si hinaa bugegol ka yaasi , ɗan yaaɓee .
« Ko onon woni ndaygu aduna on . Si saare wonii e hoore fello , haray nde waawetaake suuɗeede .
Hay gooto huɓɓintaa lampu , hippa mo e miran , kono o waɗay mo e kene , o ndayginana kala wonɗo ka nder suudu .
Yo ndaygu mon ngun jalbir nii yeeso yimɓe ɓen , fii no ɓe yi'ira kuuɗe mon moƴƴe ɗen , ɓe mawnina Ben mon Wonɗo ka kammu on . »
« Wota on sikku ko mi arani ko fii firtugol Sariya on maa ko annabaaɓe ɓen wi'i kon . Min mi ardaali fii firtugol ɗi , kono ko fii laatingol ɗi .
Ka haqiiqa mi andinii on , haa kammu ngun e leydi ndin muta , ko hay ciifun e toɓɓere iwataa e nder bindol Sariya on , haa fow laatoo .
Kala non bonnuɗo gootel e ɓurngel fanɗude e yamirooje ɗen , janni kadi yimɓe ɓen warrugol wano non , o innete ɓurɗo fanɗude e laamateeri kammu ngun . Kono kala ɗoftiiɗo janni , on innete tedduɗo e nder laamateeri kammu ngun .
Awa mi andinii on , si peewal mon ngal ɓuraali ngal jannooɓe fii Sariya on ɓen ngal e ngal Fariisiyaaɓe ɓen ngal , on naatataa ka laamateeri kammu few .
« On nanii wonde maamaaɓe men ɓen wi'ano : Wota a ittu hoore , kala on ittuɗo hoore ɲaawete .
Kono min mi wi'ay on , kala tikkanɗo musiɗɗo mun ɲaawete . Kala wi'uɗo musiɗɗo mun kadi komoojo ɲaawete yeeso dental fewjooɓe ɓen . Kala non wi'uɗo musiɗɗo mun la'iifu haray no e laawol yiite jahannama .
« Si hiɗa sakkaade ka juulirde , a anditii ɗon wonde musiɗɗo maa no monoran-maa goɗɗun ,
haray accu ɗon ittugol sadaka maa on , yahaa taho moƴƴintinoyaa hakkunde maa e musiɗɗo maa on , si araa non ittaa sadaka maa on .
« Eto no faamondiriraa e mo haɓiduɗaa on kisan fewndo wonuɗon ka ɗatal , fii wota on mo haɓiduɗaa watte e juuɗe ɲaawoowo on , on ɲaawoowo kadi watte e juuɗe suufaajo on , on waɗe ka kaso .
Ko fii ka haqiiqa mi andinii ma , a yaltataa ɗon fannamaa a yoɓaali mbuuɗu sakkitoro on .
« On nanii kadi wi'aama wonde : wota a jeenu .
Kono min mi wi'ay on , kala ndaaruɗo debbo fii himmangol mo , haray ontigi jeenii mo ka ɓernde mun .
Si tawii yiitere maa ɲaamere nden wonay sabu haa feggoɗaa , haray awu nde , bugoɗaa nde ka woɗɗiti-maa . Ko fii no ɓuru-maa moƴƴande ka teral maa gootal hayra , edii ka ɓandu maa ndun fow bugee ka jahannama .
Si tawii jungo maa ɲaamo ngon kadi wonay sabu haa feggoɗaa , haray taƴu ngo , bugoɗaa ka woɗɗiti-maa . Ko fii no ɓuru-maa moƴƴande ka teral maa gootal hayra edii ka ɓandu maa ndun fow yaha ka jahannama .
« Wi'aama kadi , kala on accituɗo ɓeyngu mun haray yo o waɗan mo kaydi sertigal .
Kono min mi wi'ay on , kala on accituɗo ɓeyngu mun , si hinaa hara on jeenu , haray o waɗii mo jeenoowo . Kala non kadi ƴettuɗo debbo seedaaɗo haray onɗon kadi jeenii .
« On nanii kadi wonde maamaaɓe men ɓen wi'ano : Wota mo firta woondoore , hunnu woondooje ɗe woondanɗaa Joomiraaɗo on ɗen .
Kono min mi wi'ay on , wota on woondu toode , wota on woondir kammu ngun , ko fii ko ngu jullere laamu Alla .
Wota on woondir kadi leydi ndin , ko fii ko ndi ndaɗɗudi tundaaje makko ɗen , maa woondiron Yerusalaam , ko fii ko saare Lanɗo Mawɗo on non .
Wota mo woondira hoore mun nden kadi , ko fii on waawaa rawninde maa ɓawlinde hay cukulol gootol .
Yo hiiyii mon on wonu hiiyii , oo'o mon on wona oo'o . Ko ɓeyditaa e ɗun woo , haray ko e Ibuliisa iwri .
« On nanii kadi wi'aama wonde : ko yiitere yoɓirtee yiitere , ɲiire yoɓiree ɲiire .
Kono min mi wi'ay on , wota mo dartoo bonɗo , awa kadi mo bantike ma e waɓɓugo ɲaamo , tuɗan mo ngoya kadi .
On mo faala-maa naɓude ka ɲaawoore fii ƴettugol ma fokiya on , accidu mo e waramba on kadi .
On mo karhu-maa kadi rondanagol mo dongal , naɓaa yeru sagara gooto , naɓan mo yeru sagara ɗiɗi .
Okkor on toriiɗo ma , wota a huccu kadi on faalaaɗo ma ɲawlaade .
« On nanii kadi wi'aama wonde : Yo a yiɗu giɗo maa , aɲaa gaɲo maa .
Kono min mi wi'ay on : yiɗee ayɓe mon ɓen , toranoɗon wonɓe cukkaade on ɓen ,
ɗun on wonay ɓiɓɓe Ben mon Wonɗo ka kammu on . Ko fii himo fuɗinana bonɓe ɓen e moƴƴuɓe ɓen naange makko ngen , himo saaƴinana kadi feewuɓe ɓen e ɓe feewaa ɓen ndiyan ɗan .
Si tawii non ko yiɗuɓe on ɓen tun yiɗuɗon , haray ko mbarjaari hondi heɓoyton ? E hinaa ƴantirooɓe sagalle janfa ɓen kadi ko non warrata ?
Si tawii ko musiɓɓe mon ɓen tun hiwrotoɗon , haray ko honɗun waɗuɗon ko ɓeyditii ? Hinaa ɓe gomɗinaa ɓen kadi ko non warrata ?
Awa wonee timmuɓe wano Ben mon kammuyankeejo on woniri Timmuɗo non . »
« Reenee e waɗirgol golle mon moƴƴe ɗen yiingo . Si hinaa ɗun on heɓataa njoddi ka Ben mon Wonɗo ka kammu on .
« Nde hiɗon okkora miskinɓe ɓen , wota on wuttu liite yeeso mon wano faasiqiiɓe ɓen gerdata non ka juulirɗe e ka ɗate fii no yimɓe ɓen mantira ɓe . Ko fii ka haqiiqa mi andinii on ɓe hendike mbarjaari maɓɓe ndin .
Nde hiɗon okkora miskinɓe ɓen , wota jungo mon nano ngon andu ko ɲaamo ngon waɗi kon ,
fii no dokkal mon ngal wonira e gundoo , ɗun Ben mon , on Yi'oowo ko yi'otaako , jonnitoyay on mbarjaari mon ndin .
« Nde hiɗon juula kadi wota on wa'u wa faasiqiiɓe ɓen , ɓen yiɗuɓe juulugol hara no darii ka nder juulirɗe e ka sera ballaŋe fii hollitagol yimɓe ɓen . Ko fii , ka haqiiqa mi andinii on , ɓe hendike mbarjaari maɓɓe ndin .
Kono onon , nde hiɗon juula , naatee ka nder cuuɗi mon , ombon baafe mon ɗen , juulon e Ben mon mo yi'otaako on . Ɗun , Ben mon Yi'oowo ko yi'otaako kon , jonnitoyay on mbarjaari mon ndin .
« Nde hiɗon juula , wota on fillifillinno haalaaji ɗuuɗuɗi wano ɓe wonaa Yahuudiyanke ɓen non , ko fii ɓen no sikka ko no ɓe ɗuɗɗiniri haalaaji woo ɓe jaɓirantee .
Wota on nandintino e maɓɓe , ko fii Ben mon no andi ko honɗun faalaɗon ado on toraade mo .
« Ko nii haanuɗon tororde Alla : Baaba amen Wonɗo ka kammu , yo innde maa nden hormore ,
yo laamu maa ngun feeɲu , yo faale maa on waɗu ka aduna wano woniri non ka kammuuli .
Okkor men hande ɲaametee haananɗo men on .
Yaafanoɗaa men bonnereeji amen ɗin , wano menen kadi men yaaforani bonnuɓe men ɓen non .
Wota a naadu men e jarrabuyee , kono jattin men Bonɗo on . Ko fii ko an heerori laamu e bawgal e mangu , haa poomaa . Aamiina .
« Si on yaafanike yimɓe ɓen bonnereeji maɓɓe ɗin , haray Baaba mon kammuyankeejo on yaafanto on onon kadi bonnereeji mon ɗin .
Kono si on yaafanaaki yimɓe ɓen , haray Ben mon kadi yaafantaako on bonnereeji mon ɗin .
« Nde hiɗon hoora , wota on ɲirɓin geece mon ɗen wa faasiqiiɓe ɓen , ko fii kamɓe ɓe waylay geece maɓɓe ɗen fii hollugol yimɓe ɓen wonde hiɓe hoori . Ka haqiiqa mi andinii on , kamɓe ɓe hendike mbarjaari maɓɓe ndin .
Kono onon , nde hiɗon hoora , urnee ko'e mon ɗen , looton geece mon ɗen ,
fii wota on hollu yimɓe ɓen wonde hiɗon hoori , hara ko Ben mon mo yi'otaako on tun yi'i kon ko waɗuɗon e nder gundoo . Ɗun , Ben mon Yi'oowo ko yi'otaako on , jonnitay on mbarjaari mon ndin . »
« Wota on mooɓu jawle ka hoore leydi , ka ɗe bonirta wuɗugol e kornugol , e ka wuyɓe fusata ƴetta .
Kono mooɓee ɗe ka kammu ka ɗe wuɗataa e ka ɗe kornataa e ka wuyɓe fusataa ƴetta .
Ko fii ko ka keyee mon on woni woo , ɓernde mon nden wonata .
« Ko yiitere woni ndaygu ɓandu . Si tawii yiitere nden no selli , haray ɓandu ndun fow no ndaygi .
On mo yiitere mun ɲawi , haray ɓandu ontigi ndun fow no e nder niwre . Si tawii non ngun ndaygu wongu e ontigi ko niwre , haray ko embere honto nden niwre mawni !
« Hay gooto waawataa gollande jeyɓe ɗun ɗiɗo , ko si o aɲay oya , o yiɗa oya , maa o haɓɓoo e oya , o itta bote e oya . Ko ɗun waɗi si on waawataa rewude Alla rewon jawdi .
« Ko ɗun waɗi si mi wi'ay on : wota on aanu fii ko ɲaamon maa ko yaron e nder ngurndan mon ɗan , maa fii ko ɓornon ɓalli mon ɗin . Taw si hinaa ngurndan ɓuri neema , awa kadi ɓandu ɓuri koltu ?
Ndaaree colli ɗin ka kammu : ɗi sankataa , ɗi wa'ataa , ɗi mooɓataa hay huunde e nder caagaaje , kono Ben mon Kammuyankeejo on no wurni ɗi . E taw si on ɓuraa ɗi hittude ?
Ko hombo e mon , e nder annde mun , waawata ɓeydude ngurndan mun ɗan beru sogonal gootal ?
« E ko honɗun aananton fii conci ? Ndaaree no ɗii piindiiji ka gese fuɗirta njanɗa : hara-le ɗi gollataa , ɗi saɲɲataa .
Kono non mi andinii on , hay Sulaymaana e nder darja mun on fow holtiraali hay wa wootiri e majji .
Si tawii non Allaahu on no holtinirde non hay huɗo wonuko hande ka ngesa kon , bugoyteeko jango ka yiite kon , hara o ronkay waɗande on ko ɓuri ɗun , onon ɓee fanɗa-gomɗinalɓe ?
Awa wota on aanu haa wi'on : ko honɗun men ɲaamata ? maa : ko honɗun men yarata ? maa : ko honɗun men ɓornotoo ?
Ɗun , ko ɓe gomɗinaa ɓen ɗaɓɓata ɗun . Kono Ben mon Kammuyankeejo on no andi hiɗon handi e ɗun .
Kono ɗaɓɓee taho laamu makko ngun e peewal makko ngal , ɗin piiji fow ɓeydanoyte on .
Awa wota on aanu fii jango , ko fii jango aananay hoore mun . Ɲalaande bee arday e maapunde mun . »
« Wota on ɲaawu fii wota on ɲaawe .
Ko fii , ko wano ɲaawirɗon non ɲaawirteɗon , e ko sariyaare nde etirɗon nden etiranteɗon .
« Ko honno yiirataa lojol wongol ka yiitere musiɗɗo maa on , hara a yi'aali falimawal wongal ka yiitere maa ngal ?
Ko honno wawrataa wi'ude musiɗɗo maa on : Accu mi ittane lojol ngol ka yiitere maa , e hara falimawal no ka yiitere maa an ?
Ko an yo faasiqiijo , ittu taho falimawal wongal ka yiitere maa ngal , onsay non a yi'ay no ittiranaa musiɗɗo maa on lojol wongol ka yiitere makko ngol .
« Wota on ƴettu ko hormortee kon , jonnon bareeji ɗin , fii wota ɗi yiltito ɗi ƴakka on . Wota on bugo kadi koɗe mon lambiri ɗen yeeso koseeji ɗin , sakko ɗi yaaɓa ɗe .
« Toree , on okkorte . Ɗaɓɓee , on heɓay . Hoɗɗee , on udditante .
Ko fii kala toriiɗo okkorte , kala ɗaɓɓuɗo heɓay , awa kadi kala on hoɗɗiiɗo udditante .
« Ko hombo e mon , ɓiɗɗo mun torotoo ɗun bireedi , ontigi jonna mo hayre ?
Maa o toroo mo lingii , ontigi jonna mo mboddi ?
Si tawii non hay onon bonɓe ɓen hiɗon waawi waɗande ɓiɓɓe mon ɓen piiji moƴƴi , haray ko haa honto Ben mon Wonɗo ka kammu on okkorta ɓen toriiɓe mo moƴƴereeji !
Waɗanee yimɓe ɓen wano faaliraɗon yo ɓe waɗan on non . Ko fii ko ɗun Sariya on e annabaaɓe ɓen wi'i . »
« Naatiree ka dambugal faaɗungal . Ko fii dambugal nawrayngal e hayrannde ngal ko yaajungal . Ɗatal nawrayngal e hayrannde ngal kadi ko weeɓungal , awa-le ɗuuɗuɓe naatiray ɗon .
Kono dambugal nawrayngal e ngurndan ngal e ɗatal nawrayngal e ngurndan ngal ko faaɗuɗe , kono ko seeɗaaɓe heɓata ɗen . »
« Awa reenee e waɗitiiɓe annaba ɓen , ko fii ɓe arday e mon wa baali , kono hara ka nder ko ɓe caapaali hunƴuɗi .
Ko kuuɗe maɓɓe ɗen anditirton ɓe . E hara en ittay sungala e hoore bulle-koɲon , maa ƴibbe e hoore bulle-baali ?
Kala leggal moƴƴal ko ɓiɓɓe moƴƴuɓe rimata , kono leggal bongal ko ɓiɓɓe bonɓe rimata .
Leggal moƴƴal waawataa rimude ɓiɓɓe ɓonɓe , leggal bongal kadi waawataa rimude ɓiɓɓe moƴƴuɓe .
Kala leggal ngal rimataa ɓiɓɓe moƴƴuɓe ko soppeteengal bugee ka yiite .
Awa ko kuuɗe maɓɓe ɗen anditirton ɓe .
« Hinaa wi'ooɓe lan Koohoojo , Koohoojo ɓen fow naatata ka laamateeri kammu , kono ko waɗayɓe ko Baaba an Wonɗo ka kammu on faalaa kon tun .
Nden ɲande , buy wi'oyay lan : Koohoojo , Koohoojo ! Taw si hinaa e innde maa men haaliraynoo ko Alla longini men , men raɗora kadi jinnaaji e innde maa , men waɗa kadi kaawakeeji moƴƴi buy e innde maa ?
Onsay mi wi'oyay ɓe : Mi andaano on few . Pottitee lan , yo onon waɗooɓe ko boni !
« Awa kala nanuɗo ɗii konguɗi an , huutori ɗi , wa'ay wa faamuɗo , darnuɗo suudu mun e hoore fetere .
Ndiyan ɗan saaƴi , waameeji ɗin ari , keneeli ɗin wifi , ɗin piyii e ndun suudu , ndu ronka yanude , ko fii hari ko e fetere ndu darii .
Kono kala nanuɗo konguɗi an ɗin , huutoraali ɗi , on no wa'i wa njofoojo darnuɗo suudu mun e hoore njaare .
Ndiyan ɗan saaƴi , waameeji ɗin ari , keneeli ɗin wifi , ɗin piyii e ndun suudu , ndu yani , yanal tiiɗungal . »
Ɓay wonii Iisaa timminii yewtere mun nden , jamaa on ŋalɗi fii ko o jannaynoo kon ,
ko fii hari himo jannirde ɓe bawgal , hara wonaa wano jannooɓe fii Sariya on ɓen janniraynoo non .
Ɓay wonii Iisaa tippike ka fello , jamaa moolanaaɗo jokki mo .
Onsay mo ɗamajan ari jiccii yeeso makko , wi'i : « Koohoojo , si hiɗon faalaa , hiɗon waawi lan sellinde , mi laaɓa . »
Iisaa fonti jungo mun ngon , meemi mo , wi'i : « Miɗo faalaa , laato selluɗo , laaɓaa . » Ɗon kisan o selli ɗamajan ɗan , o laaɓi .
E hoore ɗun Iisaa wi'i mo : « Reeno wota a wowlan ɗun hay gooto , kono yahu hollitoyoɗaa yottinoowo sadaka on , ittaa sadaka wano Muusaa yamiri non , fii yo ɗun wonan ɓe seedee . »
Ɓay wonii Iisaa naatii Kafernahuum , hooreejo suufaaɓe teemedere ɓadii mo , jeeji ,
wi'i : « Koohoojo , kurkaadu an ndun no waalii ka suudu , ɓandu makko ndun no maayi , awa kadi himo tampi fota . »
Iisaa wi'i mo : « Mi yahay , mi sellina mo . »
Onsay kanko hooreejo suufaaɓe ɓen o jaabii mo , o wi'i : « Koohoojo , mi foddaa e mo'on ka suudu an . Kono maakee tun kongol gootol , kurkaadu an ndun ndikkay .
Ko fii min tigi , ko mi wonɗo e ley kongol hooreeɓe goo , min kadi miɗo mari suufaaɓe wonɓe e ley kongol an . Si mi wi'ii goɗɗo e ɓen yahu , o yahay . Si mi wi'ii oya on aru , o aray . Awa kadi si mi wi'ii kurkaadu an ndun waɗu ɗun , ndu waɗay . »
Ɓay Iisaa nanii ɗun , o ŋalɗi , o wi'i jokkuɓe mo ɓen : « Ka haqiiqa mi andinii on , hay ka Isra'iila'en mi yi'aali neɗɗo gomɗinirɗo wa oo .
Mi andinii on , ɗuuɗuɓe iwroyay funnaange e hirnaange , ɓe nafodoya e Ibraahiima e Issaaqa e Yaaquuba ka laamateeri kammu .
Kono haanunooɓe ronude laamateeri ndin ɓen bugete ka niwre ka ɓuri woɗɗude , ka wullaandu e ŋatindiro ɲiiƴe woni ton . »
Onsay Iisaa wi'i on hooreejo suufaaɓe ɓen : « Yahu , yo ɗun wonirane wano gomɗinirɗaa non . » E on saa'i tigi kurkaadu ndun sellinaa .
Ɓawto ɗun Iisaa yahi ka galle Petruusu , o tawi esiraawo Petruusu suddiiɗo on no waalii nawnaare nguli-ɓandu .
O meemi jungo on ngon , nguli-ɓandu kin yalti e makko . Onsay on immii , o woni e kurkanagol Iisaa .
Ɓay niɓɓii , ɓe addani mo ɗuuɗuɓe ɓe jinna nangi , o raɗori ɗin jinnaaji kongol makko ngol , o sellini nawnuɓe ɓen fow .
Ko nii ko daaliranoo annabi Isaaya kon laatori , wonde : « O ƴettii nawnaaje men ɗen , o fawtike ɲabbeeli men ɗin . »
Ɓay Iisaa yi'ii jamaa hunduɗo mo on , o yamiri taalibaaɓe makko ɓen yo ɓe lumbitu gaɗa .
Jannoowo fii Sariya on goo ɓadii mo , wi'i : « Karamoko'en , mi jokkete kala ka yaaruɗaa . »
Iisaa jaabii mo wi'i : « Ndoni ɗin no mari gayɗe mun , awa kadi colli ɗin ka weeyo no mari ɲakkaaji mun , kono Ɓii-Aaden on kan alaa hay ka fowtina hoore mun nden . »
Goɗɗo e taalibaaɓe ɓen wi'i mo : « Koohoojo , newnanee lan taho mi yaha , mi wattinoya ben an en . »
Kono Iisaa jaabii mo , wi'i : « Jokkan , accaa mayɓe ɓen wattina mayɓe mun ɓen . »
Ɓawto ɗun Iisaa bakii ka laana , taalibaaɓe makko ɓen kadi jokki mo .
Onsay waabiliire tiiɗunde wondunde e hendu tippii ka weendu haa morlooɗe ndiyan ɗen watti diwude laana kan , tawi kanko himo ɗaanii .
Ɓe ari , ɓe findini mo , ɓe wi'i : « Koohoojo , dandu en , en mulay woni ! »
O wi'i ɓe : « Ko fii honɗun hulanɗon , onon ɓee fanɗa-gomɗinalɓe ? » Onsay o immii , o toŋani hendu ndun e morlooɗe ndiyan ɗen , deeƴaango tiiɗungo waɗi .
Ɓen ŋalɗi fota , ɓe wi'indiri : « Ko hombo woni oo ? Ko fii hay keneeli ɗin e baharu on ɗoftoto mo ! »
Ɓay wonii o hewtoyii gaɗa weendu ndun , ɗun ko e ndii leydi ɓee Gadariyankooɓe , jinnaaɓe ɗiɗo sortii ka berɗe , ari fottugol e makko . Tawi hakkee ko ɓen hulɓinii , hay gooto suusataano rewude ɗon .
Ɓen sonki e makko , ɓe wi'i : « Ko honɗun faalanaɗaa men , an oo Ɓiɗɗo Alla . E hara ko arduɗaa ɗoo ko fii lettugol men hara saa'i on hewtaali ? »
Tawi wuro kose moolanaango no ooraynoo ka woɗɗitii ɓe .
Onsay jinnaaji ɗin jeeji mo , ɗi wi'i : « Si a raɗoto men , nawru men e ngoo wuro kose . »
O wi'i ɗi : « Yahee ! » Onsay ɗi yalti e ɓen , ɗi naatoyi e nder ɗin koseeji . Tun , koseeji ɗin fow giddi ka falo , ɗi unoyii ka weendu , ɗi muli ka nder ndiyan .
Ornaynooɓe ɗi ɓen dogi , yahi ka saare , fillitoyii ko waɗi kon fow , tentinii ko heɓi ɓen jinnanooɓe kon .
Onsay yimɓe saare nden fow yalti fii fottugol e Iisaa . Nde ɓe yiirunoo mo , ɓe jeeji mo woɗɗitagol leydi maɓɓe ndin .
Ɓawto ɗun Iisaa bakii ɗon e laana , o lumboyi weendu ndun , o yahi ka saare makko .
Ɓe addani mo maaya-ɓanduujo waaliiɗo e ɓoggi-dimborɗi . Ɓay Iisaa yi'ii gomɗinal maɓɓe ngal , o wi'i maaya-ɓanduujo on : « Wakkilo yo boobo an . Junuubaaji maa ɗin yaafaama . »
Onsay woɓɓe e jannooɓe fii Sariya on wi'indiri : « Oo neɗɗo no hoynude Alla ! »
Nde tawnoo Iisaa no andi miijooji maɓɓe ɗin , o wi'i ɓe : « Ko honɗun joganiɗon ɗii miijooji bonɗi ka ɓerɗe mon ?
Enee , hakkunde wi'ugol junuubaaji maa ɗin yaafaama e immo yahaa , ko honɗun e ɗii ɗoo ɓuri weeɓude ?
Fii no andiron wonde Ɓii-Aaden on no mari bawgal ka aduna ɗoo fii yaafagol junuubaaji » , o wi'i jukkuɗo on : « Immo ƴettaa ɓoggi-dimborɗi maa ɗin , hootaa ka maa . »
On immii , o hooti ka makko .
Ɓay jamaa on yi'ii ɗun , ɓe huli , ɓe mawnini Alla , on yeɗuɗo yimɓe ɓen sifa ngal bawgal .
Wa ko Iisaa iwata ɗon , o yi'i goɗɗo no wi'ee Matta no jooɗii ka ƴantirde sagalle . O wi'i mo : « Aru , jokkaa mi ! » Kanko Matta o immii , o jokki mo .
Ɓawto ɗun , Iisaa jooɗii fii ɲaamugol ka suudu Matta , tawi ƴantooɓe sagalle e junuubankeeɓe ɗuuɗuɓe no jooɗodi e makko , wondude e taalibaaɓe makko ɓen .
Ɓay Fariisiyaaɓe ɓen yi'ii ɗun , ɓe wi'i taalibaaɓe makko ɓen : « E ko fii honɗun karamoko mon ɲaamidanta e ƴantooɓe sagalle ɓen e junuubanke'en ? »
Ɓay wonii Iisaa nanii ɗun , o wi'i : « Hinaa selluɓe ɓen hatonjini e ɲawndoowo , kono ko ɲawɓe ɓen .
Allaahu non no daali : Ko yurmeende mi faalaa , wonaa sadaka . Awa , yahee andinoyoɗon ko woni firo ɗun . Ko fii min , wonaa noddugol feewuɓe ɓen mi arani , kono ko junuubankeeɓe ɓen . »
Onsay taalibaaɓe Yaayaa ɓen ari e Iisaa , ɓe wi'i mo : « Ko fii honɗun menen e Fariisiyaaɓe ɓen men hooranta , hara taalibaaɓe maa ɓen kan alaa hoorude ? »
Iisaa jaabii ɓe wi'i : « Taw si njaatigiiɓe jom jomba no haani yoomude yeru hiɓe wondi e jom jomba ? Ɲalaaɗe aroyay nde jom jomba pottinaa e hakkunde maɓɓe , onsay ɓe hooray .
Hay gooto ƴettataa ceelol bagi keso , walkira dolokke kiɗɗo . Ko fii ceelol ngol pooɗay dolokke on , haa wuddere nden ɓurta yaajude .
Njaram kesan men loowetaake e nder bootooji guri kiɗɗi . Si hinaa ɗun , guri ɗin seekoto , njaram ɗan hibba , bootooji guri ɗin kadi bona . Kono njaram kesan ko e nder bootooji guri kesi loowetee , ɗi fow ɗi maroda . »
Wa fewndo ko Iisaa yewtata ɓe ɗii konguɗi , hooreejo goo hewti , jiccii yeeso makko , wi'i : « Jiwo an on maayii jooni jooni ! Kono aree fawon juuɗe mon ɗen e hoore makko , o wuuritay . »
Iisaa e taalibaaɓe mun ɓen immii jokki mo .
Onsay debbo wonnooɗo soncaade gila duuɓi sappoo e ɗiɗi ari wontiri ɓaawo Iisaa , o meemi kombol dolokke makko on .
Ko fii hari on debbo no miijoo wonde : « Si mi waawii tun meemude dolokke makko on , mi ndikkay . »
Onsay Iisaa yeƴƴitii . Ɓay o yi'ii mo , o wi'i : « Wakkilo , yo jiwo an ! Gomɗinal maa ngal sellinii ma . » On debbo selli e on saa'i tigi .
Ɓay Iisaa hewtii ka suudu on hooreejo , o yi'ii ko wuttooɓe ceri ɓen e jamaa on woni e nder jiiɓoldu kon ,
o wi'i ɓe : « Pottitee , jiwo on maayaali , o ɗaani . » Ɓe jali mo .
Ɓay wonii jamaa on yaltinaama , onsay o naati , o nangi jungo jiwo on , jiwo on immii .
Fii ɗun andii e leydi ndin fow .
Wa ko Iisaa iwata ɗon , bumɓe ɗiɗo jokki mo , no ewnoo wi'a : « Yurminee men , yo ɓii Daawuuda ! »
Ɓay o hewtii ka suudu , bumɓe ɓen ɓadii mo . Iisaa wi'i ɓe : « Hiɗon sikka miɗo waawi waɗude ɗun ? » Ɓe jaabii mo : « Hiiyii , yaa an Koohoojo . »
Onsay o meemi ɓe gite ɗen , o wi'i : « Yo ɗun woniran on wano gomɗinirɗon non . »
Gite maɓɓe ɗen wunti . Iisaa yamiri ɓe ɗunɗoo , o sattini , o wi'i : « Reenee wota gooto andu . »
Kono nde ɓe yaltirnoo , ɓe nangi e fillagol e nder leydi ndin fow ko Iisaa waɗani ɓe kon .
Wa ko Iisaa e taalibaaɓe mun ɓen fokkitata , ɓe addani mo mboboojo mo jinna nangi .
Ɓay wonii jinnawii ngin raɗaama , mboboojo on wowli . E nder ko jamaa on ŋalɗi kon , ɓe wi'i : « Haa hande sifa ɗun yi'aaka e leydi Isra'iila ndin ! »
Kono Fariisiyaaɓe ɓen kaɲun wi'i : « Ko tippude e lanɗo jinnaaji ɗin o woni raɗorde jinnaaji ɗin . »
Tawi Iisaa no yiilotonoo e ca'e ɗen fow e koɗooli ɗin , janna ka nder juulirɗe maɓɓe , waajoo fii Kibaaru Moƴƴo laamu Alla ngun , ɲawnda kadi kala nawnaaje e ɲabbeeli .
Ɓay o yi'ii jamaa on , o yurmaa , ko fii hari hiɓe aybi , hiɓe ŋakkiraa ballo wa baali ɗi alaa ngaynaako .
Onsay o wi'i taalibaaɓe makko ɓen : « Baagol ngol no ɗuuɗi , kono wa'ooɓe ɓen ɗuuɗaa .
Awa jooni , toree non Jom baagol ngol yo o addu wa'ooɓe ka baagol makko . »
Ɓawto ɗun , Iisaa noddi sahaabaaɓe makko ɓen sappoo e ɗiɗo , o okki ɓe bawgal raɗagol jinnaaji ɗin e sellingol kala ɲaw e kala nawnaare .
E hino inɗe ɓen sahaabaaɓe sappoo e ɗiɗo : arano on e maɓɓe ko Sim'uunu , jammaaɗo on Petruusu , e Andaraawu neene-gooto makko on , e Yaaquuba mo Zabadii , e Yuuhanna neene-gooto on on ,
e Filiipu e Bartolomaawu e Tooma e Matta , ƴantaynooɗo sagalle on , e Yaaquuba mo Alfaa , e Taddaawu ,
e Sim'uunu tawdaaɗo e fedde Zelotiiɓe ɓen , e Yudaasi Iskariiyu , janfoytooɗo mo on .
Ko ɓee sappoo e ɗiɗooɓe ɗoo Iisaa immini ɓawto o yamirde ɓe ɗunɗoo : « Wota on yaaru ka ɓe wonaa Yahuudiyanke ɓen e wota on naatu ka ca'e Samariyankeeɓe ɓen .
Kono yaaree ka baali suudu Isra'iila majjuɗi ɗin .
E nder yaadu mon ndun , waajoɗon wonde laamu kammu ngun ɓadike .
Ɲawndon ɲawɓe ɓen , immintinon mayɓe ɓen , sellinon ɓe ɗamajan ɓen , ɓe laaɓa , raɗoɗon jinnaaji ɗin . On hendike ɗun e hoore on ittaa hay huunde , onon kadi okkee ɗun , hara on ittinaali hay huunde .
Wota on datto kaŋŋe maa kaalisi maa sila , yooɓoɗon ,
maa bonfo fii yaadu ndun , maa dolokkaaji ɗiɗi , maa paɗe , maa tuggordu . Ko fii golloowo no handi e ɲaametee mun .
« Kala saare maa hoɗo ka naatuɗon , andee si tawii no woodi ɗon goɗɗo hebuliiɗo jaɓugol on , haray weeree ka makko haa nde hiɗon yaha .
Nde hiɗon naata e suudu , salminee .
Si yimɓe ndun suudu jaɓii on , haray yo ɓuttu mon on wonu e maɓɓe , kono si tawii ɓe jaɓaali on , haray yo ɓuttu mon on artan on .
Si tawii non on jaɓaaka , maa konguɗi mon ɗin heɗaaka , haray yaltee e ndun suudu maa e nden saare , honkon mbullaari teppe mon ɗen .
Ka haqiiqa mi andinii on , ɲande ɲaawoore nden ko ɗee ca'e Saduuma e Amuura ɓuretee hoynaneede edii nden saare ɗon .
« Jooni miɗo imminirde on wa baali e hakkunde caapaali , awa reenoree wa mboddi , neworon wa gabooji .
Reenoɗon e yimɓe ɓen , ko fii ɓe naɓoyay on ka ɲaawirɗi , ɓe foccoya on ka juulirɗe maɓɓe .
On naɓete ka yeesooɓe ɓen e ka lamɓe ɓen sabu an , seeditoɗon fii an yeeso maɓɓe , kamɓe e ɓe wonaa Yahuudiyanke ɓen .
« Kono tuma ɓe watti on e joge , wota on jiɓoyo ko honno haalirton maa ko wi'on . Ko fii ko wowloyton kon longinte on e on saa'i tigi .
Ko fii wonaa onon yewtoyta , kono ko Ruuhu Ben mon on yewtiroyta on .
Ko fii goɗɗo ƴettoyay musiɗɗo mun , watta mo e joge fii yo o ware , baabaajo kadi warra non ɓiɗɗo mun . Fayɓe ɓen kadi hawtanoyoo mawɓe mun ɓen , ɓe wona sabu haa ɓe waree .
Fow aɲoyay on sabu innde an nden . Kono mo ŋaɲɲike ɗun haa ka lannoode , o dandoyte .
Kono si on cukkaama e ndee saare ɗoo , dogee yaaron e wonnde goo . Ko fii ka haqiiqa mi andinii on , on waawataa yahude e ca'e Isra'iilayanke ɗen fow ado Ɓii-Aaden on arude .
« Awa taalibaajo ɓuraa karamoko mun , wano non kadi kurkaadu ɓuraa jeyɗo ɗun .
Yonanii taalibaajo ka o wa'a wa karamoko makko , kurkaadu ndun kadi wa'a wa jom mun . Si ɓe jammii non jom suudu ndun Balzabuula , haray ko haa honto non ɓe jammata yimɓe suudu makko ndun !
Awa wota on hulu ɓe few , ko fii alaa ko suuɗii ko feeɲataa , awa kadi alaa gundoo mo andotaako .
Ko mi wowlani on kon ka niwre , feɲɲinee ɗun tumbere ɲalorma . Ko sowndaɗon kon kadi , ewnee ɗun ka warɲakke .
Awa wota on hulu warooɓe ɓandu ɓen , hara waawataa warude wonkii . Kono hulee waawuɗo mulude wonkii e ɓandu on ka jahannama .
Hinaa seresereeji ɗiɗi no yeeyee tammaaru wooturu ? Kono hay wooturu yanataa e leydi e ɓaawo muyɗe Ben mon .
Onon e hoore mon , hay cukuli ko'e mon ɗen fow no limaa .
Awa , wota on hulu , ko fii hiɗon ɓuri seresereeji buy hittude ka Alla .
« Ko ɗun waɗi , kala qirritiiɗo fii an yeeso yimɓe ɓen , min kadi mi qirritoyto fii makko yeeso Ben an Wonɗo ka kammu on .
Kono kala yedduɗo fii an yeeso yimɓe ɓen , min kadi mi yeddoyay fii makko yeeso Ben an Wonɗo ka kammu on .
« Wota on sikku ko addugol ɓuttu e oo aduna mi arani . Wonaa ɓuttu mi addi , kono ko kaafa .
Ko mi arani ko liddondiral : gorko e ben mun liddondira , jiwo e yumma mun liddondira , jiwo e esiraawo mun debbo liddondira .
Yimɓe suudu ontigi ndun wona ayɓe makko .
« Kala yiɗuɗo ben mun maa yumma mun ɓuri lan min , haray ontigi foddaa e an . Kala yiɗuɗo kadi ɓiɗɗo mun gorko maa ɓiɗɗo mun jiwo ɓuri lan , haray ontigi foddaa e an .
Kala mo ƴettaali leggal mun altindiraangal ngal , jokkimmi , haray ontigi foddaa e an .
Kala faalaaɗo dandude ngurndan mun ɗan , ɗan hayriray mo , kala non mo ngurndan mun ɗan hayriraa sabu an min , o hettoyay ɗan .
« Kala jaɓuɗo on haray jaɓii lan , kala non jaɓuɗo lan haray o jaɓii Nuluɗo lan on .
Kala jaɓuɗo annabaajo sabu on ko annabaajo , o heɓay mbarjaari annabaajo . Kala jaɓuɗo feewuɗo sabu on ko feewuɗo , o heɓay mbarjaari feewuɗo .
Ka haqiiqa mi andinii on , kala okkorɗo goɗɗo e koy taalibahoy an ndiyan ɓuuɓuɗan , sabu kun ko taalibahun an , o faɗataa mbarjaari makko ndin few . »
Ɓay wonii Iisaa gaynii yamirde sahaabaaɓe makko ɓen sappoo e ɗiɗo , o iwi ɗon , o yahi e ca'e diiwal ngal fii jannugol waajoo .
Fewndo Yaayaa woni ka nder kaso , o nani fii kuuɗe Almasiihu on no wowlee . Onsay o immini taalibaaɓe makko ɓen
ko landoyoo mo , wi'a : « Taw si ko onon woni haanuɗo arude on , kaa hara yo men habbo goɗɗo goo ? »
Iisaa jaabii ɓe wi'i : « Yahee fillitanoɗon Yaayaa ko yi'uɗon kon e ko nanuɗon kon ,
wonde : bumɓe ɓen yi'ii , boofooɓe ɓen yahii , ɓe ɗamajan ɓen sellinaama laaɓii , pahiɗuɓe ɓen nanii , mayɓe no immintineede , Kibaaru Moƴƴo on no feɲɲinaneede miskinɓe ɓen .
Kala mo feggaaki e an ko malaaɗo . »
Ɓay ɓe yiltitike , onsay Iisaa fuɗɗii yewtude jamaa on fii Yaayaa , o landii ɓe ɗunɗoo , o wi'i : « Ko honɗun yahunoɗon ndaaroygol ka wulaa ? Hara ko kuɗol ngol hendu ndun dimbata ?
Kaa ko honɗun yahunoɗon ndaarugol ? Ko neɗɗo ɓorniiɗo conci dimi ? Ndaaree , ɓee ɓorniiɓe conci dimi no e nder galleeji laamu .
Ko honɗun non yahunoɗon ndaarugol ? Ko annabaajo ? Hiiyii , min mi wi'ay on , ko ko ɓuri annabaajo .
Ko oo ɗoo woni mo fii mun windii on , wonde : Awa , miɗo imminde nulaaɗo an on yeeso maa , fii ko fertano-maa laawol maa ngol .
« Ko fii ka haqiiqa mi andinii on , alaa mo suddiiɗo jibini ɓurɗo Yaayaa lootoowo maande tuubuubuyee on . Kono non ɓurɗo fanɗude on ka laamateeri kammu no ɓuri mo teddude .
Gila e Yaayaa lootoowo maande tuubuubuyee on haa hande laamu kammu ngun no yaarude yeeso e nder doole , tawi doolooɓe ɓen no etaade fii halorgol ngu .
Ko fii ko haa e Yaayaa annabaaɓe ɓen fow e Sariya on haalunoo ko Alla longini ɗun .
Si hiɗon faalaa jaɓude ɗun , ko kanko woni Iiliiya , on haanunooɗo arude .
Mo no mari noppi yo nanu !
« Hara ko e honɗun mi eɓɓindirta nguu jamaanu ? Hingu nandi e fayɓe , jooɗiiɓe e kubitirde , hara ɓen no noddindira , wi'a :
Men wuttanii on ceri , on amaali , men yimanii on gimɗi yurmuɗi , on wullaali !
Ko fii Yaayaa arno , o ɲaamataano , o yarataano ko mandilinta , wi'uɗon : On ko mo jinna !
Ɓii-Aaden on kadi arii no ɲaama no yara , wi'uɗon : On ko reereɗuɗo , yaroowo , welduɗo e ƴantooɓe sagalle e junuubanke'en ! Kono kuuɗe faamu Allaahu on ɗen hollay wonde ko ngu feewungu . »
Onsay Iisaa woni e felugol ca'e ɗe o ɓuri waɗude kaawakeeji moƴƴi e mun ɗen , sabu ko ɗe tuubaali kon ,
o wi'i : « Bone wonanii ndee saare Kuuraziin e ndee saare Bayti-Sa'iida ! Ko fii si tawno ɗii kaawakeeji moƴƴi waɗunooɗi ka mon ko non waɗirnoo e ɗee ca'e Tiiri e Siduuna , harayno neeɓii ko jeyaaɓe e ɗen ca'e ɓornii conci heynorɗi , ɓe wujitii ndoondi fii hollugol wonde ɓe tuubii .
Ko ɗun waɗi si mi wi'ay on , ɲande ɲaawoore nden ko Tiiri e Siduuna ɓuretee hoynaneede edii onon .
Onon non , ɓee ɓe Kafernahuum , hiɗon sikka fii mon ɓantete haa ka aljanna ? Oo'o , on bugete ka jahannama . Ko fii si tawno ɗii kaawakeeji moƴƴi waɗuɗi e maa waɗirno non e ndee saare wi'eteende Saduuma , harayno haa hande hinde woodaa .
Ko ɗun waɗi si mi wi'ay on , ɲande ɲaawoore nden ko ndee saare Saduuma ɓuretee hoynaneede edii ndee saare ɗoo . »
E on saa'i ɗon , Iisaa ƴetti haala kan , o wi'i : « Mi yettii ma yo Baaba , Jom leydi e kammu , fii koo ko wirnanɗaa ɗun ɓen faamuɓe e ɓee gandiɗuɓe , feɲɲinanɗaa ɗun ɓee fayɓe .
Hiiyii , ko fii ko ɗun wonnoo yiɗi maa on , yo Baaba .
« Awa , Baaba an wattii fow e juuɗe an . Awa kadi hay gooto andaa Ɓiɗɗo on si hinaa Baabaajo on , wano tawiri non kadi hay gooto andaa Baabaajo on si hinaa Ɓiɗɗo on e on mo Ɓiɗɗo on faalaa mo feɲɲinande .
« Aree e an , on fow , yo rondiiɓe ko teddi haa ronki , mi fowtina on .
Jaɓon yankinanagol ko mi fawi on kon , jaɓon janndeeji an ɗin . Ko fii min ko mi newiiɗo , yankiniiɗo kadi e ɓernde , ɗun on heɓay fowtunde fii wonkiiji mon ɗin .
Ko fii ko mi fawata on kon no weli naɓude , awa dongal ngal mi fawata on ngal ko hayfungal . »
E on saa'i ɗon , tawi Iisaa no rewude e gese ngawri ɲande aseweere nden , ɗun ko ɲalaande fowteteende nden . Tawi taalibaaɓe makko ɓen no woocora cawti ɗen gese , worsa ɗi ɲaama , ko fii hari hiɓe weelaa .
Ɓay Fariisiyaaɓe ɓen yi'ii ɗun , ɓe wi'i mo kanko Iisaa : « E hino taalibaaɓe maa ɓen no waɗude ko dagaaki e ɲalaande fowteteende nden ! »
Kono Iisaa jaabii ɓe , wi'i : « Hara on jangaali ko Daawuuda waɗunoo kon fewndo o weelaa , kanko e yimɓe wondunooɓe e makko ɓen ?
O naati ka nder suudu Alla , onsay ɓe ɲaami bireediije weeɓitaaɗe fii sadaka ɗen , ɗe tawata hinaa kanko , hinaa ɓe o wondunoo ɓen daganinoo ɲaamugol , kono ko yottinooɓe sadaka ɓen tun daganinoo ɲaamugol ɗe .
Kaa on jangaali ka Sariya wonde e aseweeje ɗen hooreeɓe yottinooɓe sadaka ɓen no bonna Sariya ɲalaande fowteteende nden ka nder juulirde mawnde , hara fawaaki ɓe ?
Kono mi andinii on , ɓurɗo juulirde mawnde nden no ɗoo .
Allaahu on no daali : Ko yurmeende mi faalaa , wonaa sadaka . Si hiɗon andunoo ko ɗun firi , on felataano yimɓe ɓe bonnaa .
Ko fii ko Ɓii-Aaden on woni jom ɲalaande fowteteende nden .
Onsay o iwi ɗon , o naatoyi ka nder juulirde maɓɓe .
Tawi maaya-jungoojo no nder ton . Nde tawnoo hiɓe faalaa tooɲude Iisaa , ɓe landii mo , ɓe wi'i : « E hara no dagii ka goɗɗo ɲawndee e asewe ? »
O jaabii ɓe , o wi'i : « Ko hombo e mon , si no mari baalii gootii , ngin ara e yanude e ngayka e aseweere , hara o ronkay ngii nangude , ƴawna ?
E ko haa honto non neɗɗo hitti ɓuri baalii ! Awa no dagii waɗugol ko moƴƴi ɲande ɲalaande fowteteende nden . »
Onsay o wi'i on neɗɗo : « Fontu jungo maa ngon . » On fonti ngo , ngo selliri wa ngoya .
Onsay Fariisiyaaɓe ɓen yalti , fewjodi no ɓe warira mo .
Ɓay Iisaa faamii nden eɓɓoore maɓɓe , o iwi ɗon . Buy jokki mo , o sellini ɓe fow .
O yamiri ɓe wota ɓe feɲɲin fii makko ,
fii no ko daaliranoo annabi Isaaya kon laatora , wonde :
« E hino kurkaadu an ndu mi suɓii ndun , on yiɗaaɗo an mo mi weltori . Mi waɗay Ruuhu an on e makko , o feɲɲinanoya leƴƴi ɗin peewal ngal .
O yeddondiroytaa e goɗɗo , o sonkoytaa , e hay gooto nanoytaa hito makko ka ballaŋe .
O heloytaa kuɗol ɓaƴƴungol , o roccinoytaa sarbu wonɗo e suurude , haa o folna peewal ngal .
Onsay leƴƴi ɗin tanƴinoroyay innde makko nden . »
Ɓawto ɗun ɓe addani mo mo jinna nangi , tawi on ko mboboojo bunɗo , o sellini mo . Onsay on mboboojo wowli , yi'i .
Tawi ɗun no ŋalɗini jamaa on fota , ɓe wi'i : « Taw si ko oo woni Almasiihu mo Daawuuda ? »
Ɓay Fariisiyaaɓe ɓen nanii ɗun , ɓe wi'i : « Oo neɗɗo ko e innde Balzabuula lanɗo jinnaaji ɗin tun o woni raɗorde jinnaaji ɗin ! »
Nde tawnoo Iisaa no andi ko ɓe miijii , o wi'i ɓe : « Kala laamateeri liddondirndi , kayri tigi ndi caabay . E kala saare maa suudu , si liddondirii kaɲun tigi , haray waawataa tabitude .
Si tawii non Ibuliisa raɗike Ibuliisa , o liddike hoore makko kanko tigi . Haray ko honno laamateeri makko ndin tabitirta ?
Si tawii non min ko tippude e Balzabuula mi woni raɗorde jinnaaji ɗin , haray ɓe mon ɓen non ko tippude e hombo woni ɗi raɗorde ? Ko ɗun waɗi si kamɓe tigi ɓe ɲaawoyay on .
Kono si tawii ko tippude e Ruuhu Alla on mi woni raɗorde jinnaaji ɗin , haray laamu Alla ngun arii haa e mon .
« Maa ko honno goɗɗo waawirta naatude e nder suudu neɗɗo dolnuɗo , mooɓa keyeeji on ɗin , ado o haɓɓude on neɗɗo dolnuɗo taho . Ko onsay doo o waawata mooɓude ko woni ka suudu on kon .
Awa , kala mo aldaa e an haray ko gaɲo an , awa kadi kala mo wallataa lan mooɓitude haray ko saakoowo .
« Ko ɗun waɗi si mi wi'ay on , kala junuubu maa hoyre yaafante yimɓe ɓen , kono hoyre hoynuɗo Ruuhu Alla on yaafetaake few .
Kala wowluɗo Ɓii-Aaden on ko boni , no ara ka yaafanee . Kono kala wowluɗo Ruuhu Seniiɗo on ko boni , o yaafantaake e oo aduna fewndiiɗo ɗoo , e aroyoowo on kadi . »
« Si leggal no moƴƴi , haray ɓiɓɓe maggal on no moƴƴi . Si leggal moƴƴaa , haray ɓiɓɓe maggal on moƴƴaa . Ko fii leggal kala no anditiree ɓiɓɓe mun ɓen .
Ko onon yo iwdi kuura ! Ko honno wowlirton ko moƴƴi , hara ko on bonɓe ? Ko fii ko ko heewi e ɓernde woo hunduko wowlata .
Neɗɗo moƴƴo on yaltinay moƴƴere ka moƴƴuki mun , neɗɗo bonɗo on kadi yaltina bonki ka bonki mun .
Awa mi andinii on , ɲande ɲaawoore nden yimɓe ɓen hasborte kala konguɗi mehi ɗi ɓe wowlaynoo .
Ko fii ko konguɗi maa ɗin ɲaawirteɗaa feewuɗo maa bonɗo . »
Onsay woɓɓe e jannooɓe fii Sariya on e Fariisiyaaɓe ɓen ƴetti haala kan , wi'i : « Karamoko , meɗen faalaa yo a waɗan men maande hawniinde , men yi'a . »
O jaabii ɓe , o wi'i : « Jamaanu bonngu jinoowu no ɗaɓɓa maande , kono ngu jonnetaake maande si hinaa sifa ndee nde annabi Yuunusa .
Ko fii ko wano Yuunusa wonirnoo ka nder reedu lingii njanii ngin non balɗe tati , ko wano non Ɓii-Aaden on wonirta ka nder leydi balɗe tati .
Awa kadi ɲande ɲaawoore nden , nde yimɓe nguu jamaanu ɗoo no ɲaawee woo , yimɓe Niinawa ɓen kadi immoyto , ɲaawoya ɓe sabu kon ko ɓe heɗinoo ngun waaju Yuunusa , ɓe tuubi , hara-le ɓurɗo Yuunusa no ɗoo .
Ɲande ɲaawoore nden , nde yimɓe nguu jamaanu ɗoo no ɲaawee woo , onsay oo debbo laaminooɗo ndii leydi hikkorndi ka sengo ɲaamo immoyto , ɲaawoya ɓe sabu iwugol mo haa ka kattudi leyɗe , ara heɗitoo ngun faamu Sulaymaana , hara-le ɓurɗo Sulaymaana no ɗoo .
« Nde jinnawii yalti e neɗɗo woo , ngii hammiray ka wulaa , hara hingii ɗaɓɓa nokkuure fowtorde . Si ngii tawii ngii heɓaali ,
ngii wi'ay : Yo mi yiltito ka suudu ka mi iwnoo ɗon . Nde ngii hewtiti , ngii tawa ndun suudu fittaama laɓɓinaama .
Onsay ngii yahay , ngii ɗaɓɓoya jinnaaji jeeɗiɗi ɓurɗi ngii hunƴude , ɗi naata ɗon , ɗi hoɗa . Onsay sakkitorde on neɗɗo ɓuray aranun ɗun bonude . Ko wano non woniranta nguu jamaanu bonngu . »
E nder ko Iisaa yewtata jamaa on kon , tawi yumma makko e yumma-gootooɓe makko ɓen no darii ka yaasi , no faalaa yiidude e makko .
Onsay goɗɗo wi'i mo : « Yumma mon e yumma-gootooɓe mon ɓen no darii ka yaasi , hiɓe faalaa on yewtude . »
Kono Iisaa jaabii mo , wi'i : « Ko hombo woni yumma an e ko homɓe woni yumma-gootooɓe an ɓen ? »
Onsay o sappii taalibaaɓe makko ɓen , o wi'i : « E hino yumma an e yumma-gootooɓe an ɓen .
Ko fii kala waɗuɗo faale Ben an Wonɗo ka kammu on , haray ko on woni yumma-gooto an on e bandiraawo an on e yumma an . »
Nden ɲande Iisaa yalti ka suudu , o jooɗoyii ka daande weendu .
Hakkee ko jamaa mooɓinooɗo takko makko on ɗuuɗi , o bakii e laakun , o jooɗii , tawi jamaa on fow kaɲun no ka daande weendu .
O yewtiri ɓe piiji buy mise , o wi'i : « Ko remoowo yaltunoo sankugol .
E nder ko o sankata kon , gabbe goo yani ka ɗatal , colli ɗin ari moɗi ɗe .
Goɗɗe ɗen yani e hoore kaaƴe , ka leydi ɗuuɗaa . Ɗe fuɗi heɲa sabu ɗewlugol leydi ndin .
Ɓay naange ngen yaltii , ɗe sumi , ɗe yoori , sabu angal ka ɗaɗi ɗin siŋoo .
Goɗɗe goo kadi yani ka sooƴoore , ɗe fuɗidi e mayre , sooƴoore nden moɗi ɗe .
Goɗɗe goo yani ka leydi moƴƴiri . Ɗe fuɗi , ɗe rimi , cawti goo gabbe teemedere , cawti goo gabbe cappanɗe jeegoo , cawti goo gabbe cappanɗe tati .
Mo no mari noppi yo nanu ! »
Onsay taalibaaɓe ɓen ɓadii mo , wi'i : « Ko fii honɗun yewtiranton ɓe mise ? »
Iisaa jaabii ɓe , wi'i : « Onon on yeɗaama andugol gundooji laamu kammu ngun , kono kamɓe ɓe yeɗaaka ɗun .
Ko fii ko marɗo ɓeydantee haa ɗuuɗa , kono mo maraa on jaɓitante hay yeru ko o mari kon .
Ko waɗi si miɗo yewtirde ɓe mise , ko ɓay hiɓe ndaara , kono ɓe yi'ataa , hiɓe jentoo , kono ɓe nanataa , ɓe faamataa .
Fii ko Alla longinnoo Isaaya kon no laatora e maɓɓe , wonde : Pellet hiɗon nana , kono on faamataa few . Pellet hiɗon ndaara , kono on yi'ataa few .
Ko fii ɗee ɓerɗe oo jamaa wonii yooruɗe . Ɓe uddii noppi maɓɓe ɗin , awa kadi ɓe ombii gite ɗen , sakko ɓe yiira gite maɓɓe ɗen , maa ɓe nanira noppi maɓɓe ɗin , maa ɓe faamira ɓerɗe maɓɓe ɗen , haa ɓe tuuba , mi sellina ɓe .
« Onon non , gite mon ɗen malii ko fii hiɗe yi'ude , noppi mon ɗin malii ko fii hiɗi nanude .
Ko fii ka haqiiqa mi andinii on , annabaaɓe e feewuɓe buy faalano yi'ude koo ko wonɗon yi'ude , kono ɓe yi'aali . Ɓe faalano kadi nanude koo ko wonɗon nanude , kono ɓe nanaali .
« Kono onon , heɗee firo ngal misal remoowo on .
Nde goɗɗo heɗii daalol laamu Alla ngun , ronki ngol faamude , bonɗo on aray , itta ko aawaa kon ka ɓernde makko . Ɗun no wa'i wa nde awdi sankaandi ndin saami ka ɗatal .
Nde awdi sankaandi ndin saami ka kaaƴe , ɗun no wa'i wa nde goɗɗo nani daalol ngol , o jaɓa ngol heɲa e nder weltaare .
Kono o alaa ɗaɗi , ko fii hinaa o tabituɗo . Nde satteendeeji maa cukkeede aroyi sabu jokkugol makko daalol ngol , o tertoto kisan .
Nde awdi sankaandi ndin saami ka sooƴoore , ɗun no wa'i wa nde goɗɗo nani daalol ngol , hara ngol rimataa e makko ko fii haray ngol moɗiraama anndeeji aduna e ɗayniro jawle .
Nde awdi sankaandi ndin saami ka leydi moƴƴiri , ɗun no wa'i wa nde goɗɗo nani daalol ngol , faami , ngol rimi e makko , woɓɓe ɓen laabi teemedere , woɓɓe ɓen laabi cappanɗe jeegoo , ɓeya ɓen laabi cappanɗe tati . »
Iisaa addani ɓe misal goo kadi , o wi'i ɓe : « Laamu kammu ngun no wa'i wa nde aaden sanki awdi moƴƴiri e ngesa mun .
Kono wa ko yimɓe ɓen ɗaanii , gaɲo makko on ari , sanki kenkesama ka ngesa makko ngawri , o yahi .
Ɓay wonii ngawri ndin fuɗii haa mawnii sawtii , kenkesama on kadi yaltiti .
« Kurkaaduuɓe jom suudu ndun ari , wi'i mo : Jom amen , e hinaa awdi moƴƴiri sankuɗon ka ngesa mon ? E hara ko honto oo kenkesama iwri ?
« O jaabii ɓe , o wi'i : Ko gaɲo waɗi ɗun . « Onsay kurkaaduuɓe ɓen wi'i mo : Hiɗon faalaa yo men yahu men ɓoroya ɗun ?
« O jaabii ɓe : Oo'o , fii wota on ɓoror ngawri ndin nde hiɗon ɓora kenkesama on .
Accee ɗi njanɗida haa ka baagol . Si baagol ngol fewndike , mi wi'ay wa'ooɓe ɓen yo ɓe ɓoru taho kenkesama on , ɓe haɓɓira ba'e ba'e fii ko sunnee , ɓe mooɓa ngawri ndin ka tumusuuje an . »
Iisaa addani ɓe misal goo kadi , o wi'i ɓe : « Laamu kammu ngun no wa'i wa abbere bene , nde goɗɗo ƴetti , aawi e ngesa mun .
Pellet , ko nden ɓuri fanɗude e ko aawetee kon fow , kono nde nde fuɗi , haray ko nden ɓuri mawnude kala ko tutetee e naakoo , nde wonta leggal haa ka tawata colli ɗin ka weeyo aray , hoɗa e calɗi maggal on . »
Iisaa addani ɓe ngal misal ɗoo kadi , o wi'i ɓe : « Laamu kammu ngun no wa'i wa lewen mo debbo ƴetti , jillindiri e sariyaare tati condi farin , o piya ɗun , on lewen wona sabu ɗun fow ƴura . »
Iisaa yewtiri ɗun jamaa on mise . O yewtirtaano ɓe si wonaa mise ,
fii no ko daaliranoo annabaajo on kon laatora , wonde : « Mi udditay hunduko an kon fii yewtirgol mise , mi feɲɲina piiji suuɗinooɗi gila ka fuɗɗoode . »
Onsay Iisaa acci ɗon jamaa on , o naati ka suudu . Taalibaaɓe makko ɓen ɓadii mo , ɓe wi'i : « Sifanee men ngal misal kenkesama ka ngesa . »
O jaabii ɓe , o wi'i : « Sankuɗo awdi moƴƴiri on ko Ɓii-Aaden on .
Ngesa mban ko aduna on . Awdi moƴƴiri ndin , ko ɓen woni ɓiɓɓe laamateeri ndin . Kenkesama on non ko ɓen woni ɓiɓɓe bonɗo on .
Gaɲo sankuɗo kenkesama on , ko on woni Ibuliisa . Baagol ngol non ko lannoode aduna on , wa'ooɓe ɓen ko ɓen woni malaa'ikaaɓe ɓen .
Wano kenkesama on ɓorirtee non fii bugegol ka yiite , ko non woniroyta nde aduna on lanni .
Ɓii-Aaden on imminoyay malaa'ikaaɓe mun ɓen ko suuta e nder laamateeri makko ndin fegginayɓe ɓen fow e waɗooɓe ko boni ɓen ,
ɓe bugoo ɓe ka nder beembal yiite ka wullaandu e ŋatindiro ɲiiƴe woni ton .
Kono feewuɓe ɓen jalbiroyay wa naange ka nder laamateeri Ben maɓɓe . Mo no mari noppi , yo nanu ! »
Iisaa wi'i kadi : « Laamu kammu ngun no wa'i wa keyee suuɗiiɗo e nder ngesa mo neɗɗo goo arata yi'a suuɗa . E nder weltaare makko nden o yaha , o yeeya kala ko o jogii , o sooda mban ngesa .
« Laamu kammu ngun no wa'i kadi wa njulaajo wonɗo ɗaɓɓude lambiri .
Ɓay o yi'ii satta-cogguure , o yahi , o yeeyiti kala ko o jeynoo , o soodi nde .
« Laamu kammu ngun no wa'i kadi wa jalaaji bugaaɗi e nder maayo , mooɓi noone liƴƴi fow .
Ɓay ɗi heewii , ɗi pooɗaa ka pencen , jooɗaa . Moƴƴi ɗin ƴettaa wattaa ka miranji , bonɗi ɗin bugaa .
Ko non kadi woniroyta nde aduna on lanni . Malaa'ikaaɓe ɓen yahoyay sendindira bonɓe ɓen e moƴƴuɓe ɓen .
Ɓe bugoo bonɓe ɓen ka beembal yiite ka wullaandu e ŋatindiro ɲiiƴe woni ton .
« E hara on faamii ɗun fow ? » Ɓe jaabii : « Hiiyii ! »
O wi'i ɓe kadi : « Ko ɗun waɗi , kala jannoowo jamaa on fii Sariya on , si no jannaa fii laamu kammu ngun , no wa'i wa nde jom suudu no yaltina e nder marga mun keyeeji kesi e kiɗɗi . »
Ɓay wonii Iisaa gaynii ɗee mise , o iwi ɗon .
Iisaa yahi ka o ne'aa ɗon , ɗun ko Naasirata , o woni e waajagol ka nder juulirde maɓɓe . Ɗun ŋalɗini ɓe haa ɓe wi'i : « Ko honto nguu faamu e ɗii kaawakeeji moƴƴi iwrani mo ?
E hinaa ɓiɗɗo minisiyeejo on nii ? Hinaa yumma makko wi'etee Mariyama ? E hara neene-gootooɓe makko ɓen hinaa Yaaquuba e Yuusufu e Sim'uunu e Yuudu ?
E hinaa bandiraaɓe makko ɓen fow no wondi e men ? E hara ko honto ɗun fow iwrani mo ? »
Ɗun haɗi ɓe gomɗingol mo . Kono Iisaa wi'i ɓe : « Annabaajo ko ka leydi mun tun e ka ɓeynguure mun yawaa . »
Laatii o waɗaali ɗon kaawakeeji moƴƴi buy sabu angal gomɗinal maɓɓe ngal .
Ko e on saa'i ɗon , Heroodu lanɗo diiwal Jaliilu ngal nani fii Iisaa no wowlee .
O wi'i kurkaaduuɓe makko ɓen : « Ko Yaayaa lootaynooɗo maande tuubuubuyee on nii ! O immitike e hakkunde mayɓe ɓen ! Ko ɗun waɗi si himo mari bawgal waɗugol kaawakeeji moƴƴi ! »
Ko Heroodu wi'irnoo ɗun ko ɓay hari o nangiino Yaayaa , o jolkii mo , o waɗii e kaso sabu oo debbo wi'eteeɗo Heroodiiya , ɓeyngu Filiipu , yumma-gooto makko on nun kanko Heroodu ,
ko fii hari Yaayaa wi'ii mo kanko Heroodu wonde daganaaki mo ka o ƴetta on debbo .
O faalaa mo warude , kono o huli jamaa on , ko fii hari hiɓe jogori Yaayaa wa annabaajo .
Kono e nder ɲalaande anditugol jibineede makko nden kanko Heroodu , jiwo Heroodiiya on ami e hakkunde saatinaaɓe ɓen . Ɗun weli Heroodu
haa o fodi on jiwo e hoore woondoore wonde o waɗanay mo kala ko o torii mo fewndo ɗon .
Tippude e ko yumma makko kanko jiwo on lowi mo kon , on jiwo wi'i : « Jonnan ɗoo hoore Yaayaa lootoowo maande tuubuubuyee on nden , hara hinde tumbaa e miran . »
Onsay lanɗo on aani . Kono sabu woondooje makko ɗen , e ɓe o saatinnoo ɓen , o yamiri yo nde jonne mo .
O immini ko taƴoya hoore Yaayaa nden ka kaso ,
nde addaa e miran , ɗun jonnaa jiwo on , kanko kadi o naɓani nde yumma makko .
Onsay taalibaaɓe Yaayaa ɓen ari , ƴetti furee makko on , surroyi . Ɓe yahi , ɓe humpitoyi Iisaa .
Ɓay Iisaa nanii ɗun , o iwi ɗon e laana ndiyan , kanko tun o yahi e nokkuure wulɗinnde . Jamaa on humpitii ɗun , ɓe iwi ka ca'e , ɓe seppi , ɓe jokki mo .
Ɓay o iwii ka laana , o yi'i jamaa moolanaaɗo , o yurmaa ɓe , o ɲawndi ɲawɓe wonnooɓe ɗon ɓen .
Ɓay niɓɓii , taalibaaɓe ɓen ɓadii mo , wi'i : « Ɗoo ko nokkuure wulɗinnde nii , ɲallal ngal pooɗike . Accitee jamaa on , ɓe yaha ka koɗooli , ɓe ɗaɓɓa ko ɓe ɲaama . »
Iisaa jaabii ɓe , wi'i : « Jaraa ka ɓe yaha . Onon tigi okkoree ɓe ko ɓe ɲaama . »
Kono ɓe wi'i mo : « Ko bireediije jowi e liƴƴi ɗiɗi pet men mari ɗoo ! »
Kanko kadi o wi'i ɓe : « Addanee lan ɗunɗoo . »
Onsay o yamiri jamaaji ɗin yo ɓe jooɗo ka huɗo . O ƴetti bireediije ɗen jowi e liƴƴi ɗin ɗiɗi , o ɓanti gite ɗen , o fewtini ka kammu . O du'ii , o taƴiti bireedi on , o jonni taalibaaɓe ɓen , taalibaaɓe ɓen hewtini jamaa on .
Fow ɲaami haa haari . Ɓe mooɓiti debeeje sappoo e ɗiɗi tew kunte ko lutti .
Tawi ɓen ɲaamuɓe ko wa ɓe worɓe guluuje njowo , hara rewɓe e fayɓe lintaaka .
Ɓawto ɗun kisan , Iisaa yamiri taalibaaɓe mun ɓen yo ɓe bako ka laana , ɓe hikkoo yeeso makko , ɓe lumba gaɗa fewndo o yiltata jamaa on .
Ɓay wonii o yiltii ɓe , o ƴawi ka fello fii juulugol toroo ka weddii . Ɓay niɓɓii , tawi ko kanko tun woni ɗon .
Tawi laana kan woɗɗitorii leydi ndin wa palanɗe teemeɗɗe , awa kadi morlooɗe ndiyan ɗan no piyaade e makka , ko fii hari hika tiindondiri e hendu ndun .
Ka subaka , Iisaa sutori e maɓɓe , himo seppa ka hoore ndiyan .
Ɓay taalibaaɓe ɓen yi'ii himo seppa ka hoore ndiyan , ɓe huli , ɓe wi'i : « Ko mbeelu ! » E nder kulol maɓɓe ngol ɓe sonki .
Iisaa wi'i ɓe kisan : « Hoolee , ko min nii ! Wota on hulu ! »
Onsay Petruusu jaabii mo , wi'i : « Si tawii ko onon , yo Koohoojo , yamiree lan yo mi rewu ka hoore ndiyan , mi yaha ka wonɗon ton . »
Iisaa wi'i mo : « Aru ! » Onsay Petruusu tippii ka laana , o seppi ka hoore ndiyan , o yahi fottoygol e Iisaa .
Kono ɓay o yi'ii ko hendu ndun tiiɗi kon , o huli . Tun o fuɗɗii mutude , o sonki , o wi'i : « Dandee lan , yo Koohoojo ! »
Iisaa fonti jungo mun ngon , nangi mo , o wi'i : « Ko an yo fanɗa-gomɗinaljo , ko honɗun sikkitantoɗaa ? »
Onsay ɓe ƴawi ka laana , hendu ndun deƴƴiti .
Wonnooɓe ka laana ɓen sujjani mo , wi'i : « Ka haqiiqa , ko a Ɓiɗɗo Alla ! »
Ɓay ɓe gaynii lumbude weendu ndun , ɓe hewti Jaani-Saarata .
Yimɓe nden nokkuure anditi Iisaa , ɓe nuli e baŋŋeeji ɗon ɗin fow . Ɓe addani mo ɲawɓe ɓen fow ,
ɓe jeeji mo yo o newnan ɓe tun ɓe meema kombol dolokke makko on , onsay meemunooɓe mo ɓen fow ndikki .
Onsay Fariisiyaaɓe e jannooɓe fii Sariya on iwri Yerusalaam , ari tawi Iisaa , ɓe landii mo , ɓe wi'i :
« Ko fii honɗun taalibaaɓe maa ɓen jaggitanta naamuuji mawɓe ɓen ? Ko fii ɓe sooɗotaako nde hiɓe ɲaama . »
O jaabii ɓe , o wi'i : « Onon non ko honɗun jaggitanton yamirooje Alla ɗen sabu naamuuji mon ɗin ?
Ko fii Allaahu on no daali : Teddin yumma maa e ben maa , awa kadi : on mo huɗi ben mun maa yumma mun donkinirte mayde .
Kono onon , hiɗon wi'a wonde kala wi'uɗo ben mun maa yumma mun : mi yeɗii Alla ko mi nafiraynoo on kon ,
haray fawaaki ontigi wallugol ben mun maa yumma mun . Si ko nii , haray on mehinɗinii daaluyee Alla on sabu naamu mon on .
Ko onon yo faasiqiiɓe , Isaaya no haalunoo ko Alla longini mo fii mon moƴƴa , o wi'i :
Oo jamaa ko ka toni mun woni lan mawninde , kono ɓerɗe maɓɓe ɗen no woɗɗondiri e an fota .
Ko e nder meere ɓe woni lan rewude , janndeeji ɗi ɓe woni jannude ɗin ko ɗi yimɓe ɓen sinci . »
Onsay Iisaa noddi jamaa on e makko , o wi'i ɓe : « Heɗee , faamon .
Hinaa ko naatiri ka hunduko tuuninta neɗɗo , kono ko ko yaltirta ka hunduko kon tuuninta neɗɗo . »
Onsay taalibaaɓe makko ɓen ɓadii mo , wi'i : « Hiɗon andi Fariisiyaaɓe ɓen mettinii sabu nanugol ngol kongol ? »
O jaabii ɓe , o wi'i : « Kala ko tutaa , ko tawi hinaa Ben an Kammuyankeejo on tuti , ɓorete .
Tertee ɓe , ko bumɓe woni ɗowude bumɓe . Si bunɗo non ɗowii bunɗo , ɓe ɗiɗoo non ɓe yanay e nder ngayka . »
Petruusu ƴetti haala kan , wi'i : « Sifanee men fii ngal misal . »
Iisaa wi'i mo : « E onon kadi haa jooni ko on ɓe alaa faamu ?
E on andaa kala ko naati ka hunduko ko ka nder reedu yahata , ɓawto ɗun hawkoyee ka weddii ?
Kono ko yaltiri ka hunduko kon ko ka ɓernde iwri , e ko ɗun-le tuuninta neɗɗo .
Ko fii , ko e nder ɓernde neɗɗo miijooji bonɗi yaltata , kaɲun e waru-hoore e jinaa e cagayaagal e nguyka e seeditagol fenaande e hoyre .
Ko ɗun woni ko tuuninta neɗɗo . Kono ɲaamugol hara sooɗaaki , ɗun tuunintaa neɗɗo . »
Ɓay Iisaa iwii e nden nokkuure , o yahi e ndii leydi ɗee ca'e Tiiri e Siduuna .
Tun , debbo Kanaaniyankeejo hoɗuɗo ɗon ari tawi mo , no ewnoo , wi'a : « Koohoojo , ɓii Daawuuda , yurminee lan ! Jinna no tampini jiwo an on no hawnori ! »
Laatii kanko Iisaa o jaabaaki mo hay kongol . Taalibaaɓe makko ɓen ɓadii mo , wi'i : « Yiltee oo debbo , ko fii himo sonkude ɓaawo men . »
O jaabii , o wi'i : « Ko fii ko baali suudu Isra'iila majjuɗi ɗin tun mi addiraa . »
Kono kanko debbo on o ari , o jiccii yeeso makko e hoore himo wi'a : « Koohoojo , faabee lan ! »
O jaabii debbo on , o wi'i : « Moƴƴaa ka bireedi paykoy koy ƴettee , buganee bareeji ɗin . »
Debbo on jaabii : « Hiiyii , Koohoojo , kono hay bareeji ɗin ɲaamay ko iwata ka taabal jom majji , saama kon . »
Onsay Iisaa jaabii mo , wi'i : « Debbo , gomɗinal maa ngal no tiiɗi . Yo wonirane no faaliraɗaa non . » E on saa'i tigi jiwo makko on ndikki .
Ɓay feƴƴii e ɗun , Iisaa iwi e nden nokkuure , o takkii sera Weendu Jaliilu ndun . O ƴawoyi ɗon e fello , o jooɗii .
Jamaa moolanaaɗo kadi ɓadii mo , wondude e boofooɓe e bumɓe e laƴooɓe e pahiɗuɓe-mbobiɗi e ɲawɓe goo buy . Ɓe wallini ɓen e ley koyɗe makko , o sellini ɓe .
Ɓay jamaa on yi'ii pahiɗuɓe-mbobiɗi ɓen wowlii , laƴooɓe ɓen kadi hettii cellal , boofooɓe ɓen yahii , bumɓe ɓen yi'ii , ɓe ŋalɗi , ɓe mawnini Alla Isra'iilayankeeɓe ɓen .
Onsay Iisaa noddi taalibaaɓe mun ɓen , o wi'i : « Oo jamaa no yurmammi , wonii nii balɗe tati hiɓe wondi e an , ɓe alaa ko ɓe ɲaama . Mi faalaaka ɓe yiltude hiɓe weelaa , sakko ɓe lo'a ka laawol . »
Kono taalibaaɓe ɓen wi'i mo : « Ko honto men heɓata bireedi ko yonata oo jamaa ɗoo fow e ndee nokkuure wulɗinnde ? »
Iisaa landii ɓe , wi'i : « Ko bireediije jelu marɗon ? » Ɓe jaabii mo , ɓe wi'i : « Ko bireediije jeeɗiɗi e likkoy tosokoy seeɗa . »
Onsay o torii jamaa on jooɗagol ka leydi .
Ɓay o ƴettii bireediije ɗen jeeɗiɗi e liƴƴi ɗin , o jarnii Alla , o taƴiti , o woni e jonnugol taalibaaɓe makko ɓen , taalibaaɓe ɓen kadi hewtini jamaa on .
Fow ɲaami haa haari , mooɓitaa debeeje jeeɗiɗi tew ko lutti .
Tawi ɓen ɲaamuɓe ko ɓe worɓe guluuje nayo , hara rewɓe e fayɓe lintaaka .
Ɓawto ɗun o yilti jamaa on , o bakii e laana , o yahi e ndii leydi Magaduuna .
Onsay Fariisiyaaɓe ɓen e Sadduusiyaaɓe ɓen ɓadii mo kanko Iisaa fii ndarndagol mo , ɓe torii mo yo o hollu ɓe maande iwrunde ka kammu .
Iisaa jaabii ɓe , wi'i : « Kiikiiɗe on wi'ay : Yaasi on hentoto , fii ko kammu ngun wojji kon .
Bimbi kadi wi'on : Hande wundinay , ko fii kammu ngun no wojji ɓawli . Hiɗon waawi faamude fii ko feeɲi ka kammu kon , kono on waawataa faamude fii maandeeji saa'iiji ɗin ?
Jamaanu bonngu jinoowu no ɗaɓɓa maande , kono ngu jonnetaake maande goo , si hinaa sifa ndee nde Yuunusa . » Onsay o acci ɓe ɗon , o yahi .
Ko ɓe lumbitata , taalibaaɓe ɓen yejjiti ƴettorde bireedi .
Iisaa wi'i ɓe : « Reenee fota e lewen Fariisiyaaɓe ɓen e Sadduusiyaaɓe ɓen ! »
Taalibaaɓe ɓen wi'indiri : « Ko o wi'iri ɗun , ko fii en ƴettaali bireedi . »
Ɓay Iisaa andii ɗun , o wi'i ɓe : « Ko fii honɗun wi'anɗon ɗun , onon ɓee fanɗa-gomɗinalɓe ? Ko fii on ƴettaali bireedi ?
Jaka on faamaali haa jooni , on anditaali fii bireediije jowi senditananooɗe worɓe guluuje njowo ɗen , e ko debeeje jelu artirnoɗon ko lutti ?
E bireediije ɗen jeeɗiɗi senditananooɗe worɓe guluuje nayo ɗen , e yeru debeeje ko artirnoɗon ko lutti ?
Ko honno woniri on faamaali wonde hinaa fii bireedi mi wowlani on ? Kono reenee e lewen Fariisiyaaɓe ɓen e Sadduusiyaaɓe ɓen ! »
Onsay ɓe faami ko o inni yo ɓe reeno , ko e jannde Fariisiyaaɓe ɓen e Sadduusiyaaɓe ɓen , hinaa e lewen waɗeteeɗo e bireedi .
Nde Iisaa naatunoo Seezariiya-Filiipu , o landii taalibaaɓe makko ɓen ngal landal ɗoo , o wi'i : « E wi'i yimɓe ɓen , ko hombo woni Ɓii-Aaden on ? »
Ɓe jaabii mo , ɓe wi'i : « Woɓɓe no wi'a ko onon woni Yaayaa lootaynooɗo on , woɓɓe kadi no wi'a ko onon woni Iiliiya , woɓɓe goo kadi no wi'a ko onon woni Yeremiiya maa goɗɗo goo e annabaaɓe ɓen . »
O wi'i ɓe : « Onon non wi'uɗon ko hombo woni lan min ? »
Sim'uunu Petruusu jaabii mo wi'i : « Ko onon woni Almasiihu on , on Ɓiɗɗo Alla Wuuruɗo on ! »
Iisaa ƴettiti haala kan , wi'i mo : « A malii , yo Sim'uunu mo Yuunusa , ko fii hinaa ɓandu e ƴiiƴan feɲɲinan-maa ɗun , kono ko Ben an , on Wonɗo ka kammu .
Min non mi wi'ii an Petruusu , ko a fetere . Ko e hoore ndee fetere mi darnata moftal an ngal , hay doole jahannama foolataa ngal .
Awa kadi mi jonnoyte saabiije laamateeri kammu ngun : ko toŋuɗaa ka leydi woo haray toŋaama ka kammu , ko jaɓuɗaa ka leydi woo haray jaɓaama ka kammu . »
Onsay o yamiri taalibaaɓe ɓen , o tentini , wota ɓe wowlan hay gooto wonde ko kanko woni Almasiihu on .
Gila nden ɲande , Iisaa fuɗɗii hollude taalibaaɓe mun ɓen wonde ko bee o yaha Yerusalaam , o tampinoyee fota immorde e mawɓe ɓen e hooreeɓe yottinooɓe sadaka ɓen e jannooɓe fii Sariya on ɓen , o waree , o immintinoyee ka ɲalaande tammere .
Onsay Petruusu pottini mo sera , o woni mo e felugol wi'a : « Yo Allaahu on reenu on , yo Koohoojo , hara ɗun hewtaali on ! »
Kono Iisaa yeƴƴitii , wi'i Petruusu : « Yilto ɓaawo an , yo Ibuliisa , ɓay an ko a fegginoowo lan ! Ko fii miijooji maa ɗin hinaa ɗi Alla , kono ko ɗi yimɓe ɓen ! »
Onsay Iisaa wi'i taalibaaɓe mun ɓen : « Kala faalaaɗo jokkude lan , yo o hayfintino , o ƴetta leggal makko altindiraangal ngal , o jokkammi .
Kala faalaaɗo dandude ngurndan mun , ɗan hayriray mo , kono kala non mo ngurndan mun hayriraa sabu an min , o hettay ɗan .
E ko nafa honɗun woodani neɗɗo heɓugol aduna on fow , hayra wonkii mun kin ? Maa ko honɗun neɗɗo ittata fii sottugol wonkii mun kin ?
Ko fii Ɓii-Aaden on ardoyay e mangural Ben mun ngal , wondude e malaa'ikaaɓe mun ɓen , o jonnita mo kala njoddi kuuɗe mun .
Ka haqiiqa mi andinii on , no woodi woɓɓe e mon onon wonɓe ɗoo ɓen , ɓe maayataa ado ɓe yi'ude Ɓii-Aaden on no arda e laamu mun ngun . »
Balɗe jeegoo ɓawto ɗun , Iisaa ƴetti Petruusu e Yaaquuba e Yuuhanna neene-gooto Yaaquuba on , o naɓi ɓe kamɓe tun e hoore fello toowungo .
Mbaadi makko ndin waylii yeeso maɓɓe , yeeso makko ngon jalbiri wa naange , conci makko ɗin kadi rawniri wa ndaygu .
Muusaa e Iiliiya feeɲani ɓe , tawi hiɓe yewtida e makko kanko Iisaa .
Onsay Petruusu ƴetti haala kan , o wi'i Iisaa : « Koohoojo , no moƴƴi ka wonen ɗoo . Si hiɗon faalaa toode mi darnay ɗoo togooji tati , onon wonndu , Muusaa wonndu , Iiliiya kadi wonndu . »
Wa fewndo ko o wowlata ɗun , duulere jalbunde tippii buumi ɓe . Onsay hawa yalti ka duulere , wi'i : « Oo ɗoo ko Ɓiɗɗo an yiɗaaɗo , mo mi weltori on . Heɗitee mo ! »
Ɓay wonii kamɓe taalibaaɓe ɓen ɓe nanii ɗun , ɓe heɓi kulol tiiɗungol , ɓe suuyi , ɓe sujji .
Kono Iisaa ɓadii , meemi ɓe , o wi'i : « Immee ! Wota on hulu ! »
Onsay ɓe ɓanti gite ɗen , ɓe tawi ɓe yi'itaali hay gooto , si hinaa Iisaa tun .
E nder ko ɓe tippotoo kon ka fello , Iisaa yamiri ɓe , wi'i : « Wota on wowlan hay gooto fii ko yi'uɗon kon , haa nde Ɓii-Aaden on immintinaa e hakkunde mayɓe ɓen woo . »
Onsay taalibaaɓe ɓen landii mo , ɓe wi'i : « Ko fii honɗun jannooɓe fii Sariya on ɓen wi'anta wonde ko Iiliiya haani arude taho ? »
O jaabii ɓe , o wi'i : « Ko goonga Iiliiya aray , wattitoo fow .
Kono mi andinii on Iiliiya ariino , kono ɓe anditaali mo , ɓe waɗiri mo no ɓe faaliraa non . Ko wano non kadi ɓe tampinirta Ɓii-Aaden on . »
Onsay taalibaaɓe ɓen faami wonde ko fii Yaayaa lootaynooɗo maande tuubuubuyee on o yewti ɓe .
Ɓay wonii ɓe hewtii takko jamaa on , onsay gorko goo ari jiccii yeeso Iisaa , o wi'i :
« Koohoojo , yurminee ɓiɗɗo an on . Ko o iirotooɗo , himo tampi fota . Soono woo o yanay ka yiite e ka ndiyan .
Mi addii mo ka taalibaaɓe mon ɓen , kono ɓe waawaali mo ɲawndude . »
Iisaa jaabii , wi'i : « Onon ko on jamaanu ɓoyliingu ngu gomɗinaa . Ko haa honde tuma mi wondata e mon ? E ko haa honde tuma mi muɲɲantoo on ? Addanee lan mo ɗoo . »
Iisaa toŋani jinnawii ngin , ngii yalti e paykun kun , kun ndikki e on saa'i tigi .
Onsay taalibaaɓe ɓen gundii Iisaa , wi'i mo : « Ko fii honɗun menen men waawaali raɗaade ngii jinnawii ? »
Iisaa jaabii ɓe , wi'i : « Ko sabu ko gomɗinal mon ngal fanɗi kon . Ko fii ka haqiiqa mi andinii on , hay si tawii gomɗinal mon ngal no fota e abbere bene , si on wi'iino ngoo fello : Iwu ɗoo ! , ngo iwayno . Harayno hay huunde alaa ko ronkaynoɗon .
Kono sifa ngii jinnawii , ko toraare Alla e hoorugol tun yaltinta ngii . »
Ɲande goo tawi Iisaa e taalibaaɓe mun ɓen no mottondiri Jaliilu , o wi'i ɓe : « Ɓii-Aaden on wattete e juuɗe yimɓe ɓen ,
ɓe wara mo , ka ɲalaande tammere o immintinoyee . » Ɗun aanini ɓe fota .
Fewndo ko ɓe naatata Kafernahuum , ƴantooɓe sagalle fii juulirde mawnde nden ari , ɓe tawi Petruusu , ɓe landii mo , ɓe wi'i : « E hara karamoko mon yoɓataa sagalle fii juulirde mawnde nden ? »
Kono o jaabii ɓe , o wi'i : « Oo'o , ɓe yoɓay ! » Ɓay wonii Petruusu naatii ka suudu , Iisaa attii mo landaade , o wi'i : « Sim'uunu , ko honɗun sikkuɗaa ? Ko hombo lamɓe leydi ƴantata sagalle ? Ko ɓiɓɓe maɓɓe ɓen kaa ko heddiiɓe ɓen ? »
O jaabii mo , o wi'i : « Ko heddiiɓe ɓen . » Iisaa wi'i mo : « Awa yoɓugol ɗun fawaaki ɓiɓɓe ɓen kan .
Kono fii wota en mettin ɓerɗe ɓen ƴantooɓe sagalle , yahu ka weendu , bugoɗaa ndolinwal maa ngal ka ndiyan , nangaa lingii adiingii moɗude ngin , udditaa hunduko maggii on , a taway ton tammaaru kaalisi ndu mbuuɗi nay . Ƴettaa ndu , jonnaa ɓen ƴantooɓe fii sagalle men ɗen enen ɗiɗo . »
E on saa'i ɗon taalibaaɓe ɓen ɓadii mo kanko Iisaa , ɓe wi'i mo : « Ko hombo ɓuri teddude ka laamu kammu ngun ? »
Onsay Iisaa noddi paykun , o joɗɗini kun hakkunde maɓɓe ,
o wi'i : « Ka haqiiqa mi andinii on , si on waylaali jikku mon on , wa'on wa paykoy , on naatataa few ka laamu kammu .
Ko ɗun waɗi , kala jippinɗo hoore mun , wa'i wa kun paykun ɗoo , o wonay ɓurɗo teddude on ka laamu kammu .
Awa kadi kala jaɓuɗo paykun wa kun ɗoo , e innde an , haray ko min tigi o jaɓi .
Kono on mo woni sabu feggingol gokkun e koy paykoy gomɗinkoy lan , haray ko ɓuri mo moƴƴande ko kolmbireede tuntere hayre , o bugee ka ndanka baharu .
« Bone wonanii oo aduna sabu ɗii piiji fegginayɗi . Ko fii bee pegge waɗa , kono bone wonanii on neɗɗo wonɗo sabu haa ɗun waɗi !
Si tawii jungo maa ngon maa koyngal maa ngal wonay sabu ko feggin-maa , haray taƴu ɗe , bugoɗaa ka woɗɗiti-maa . Ko fii no ɓuru-maa moƴƴande ka naataa ka ngurndan , hara ko a taƴa-jungoojo maa taƴa-koyngaljo , edii a jogaade koyɗe ɗiɗi maa juuɗe ɗiɗi bugeɗaa ka yiite poomayankeewe .
Si tawii-le ko yiitere maa nden wonata sabu ko feggin-maa , haray awu nde , bugoɗaa ka woɗɗiti-maa . Ko fii no ɓuru-maa moƴƴande ka naataa ka ngurndan hara ko mo a yiitere wootere , edii a jogaade gite ɗiɗi , bugeɗaa ka yiite jahannama . »
« Wota on hayfin hay gootun e koy paykoy . Ko fii mi andinii on , malaa'ikaaɓe makkoy on ka kammu no darii tabiti yeeso Ben an Wonɗo ka kammu on .
Ko fii ko addi Ɓii-Aaden on , ko fii dandugol majjuɓe ɓen .
« Ko honɗun sikkuɗon ? Si goɗɗo no mari baali teemedere , si gootii e ɗin majjii , e hara o accataa ɗiya cappanɗe jeenay e jeenay ka hoore fello , o ɗaɓɓitoya ngiya majjungii ?
Si o aru ngii e yiitude , ka haqiiqa mi andinii on , o weltoray ngii ɓuri ɗiya cappanɗe jeenay e jeenay ɗi majjaali .
Ko wano non , hinaa e sago Ben mon Wonɗo ka kammu on si gooto e ɓee fayɓe no majja . »
« Si musiɗɗo maa fawɲike e maa , yahu yiidaa e makko , hara ko an tun kanko tun . Si o jaɓanii ma , haray a hettii musiɗɗo maa on .
Kono si o jaɓanaali ma , haray ɗaɓɓu gooto maa ɗiɗo , wattidaa e maa , fii kala ko yewtaa yo ɲaawiroye konguɗi seedeeɓe ɗiɗo maa tato .
Si o jaɓanaali ɓenɗon kadi , haray yeeto moftal ngal . Si o jaɓanaali non moftal ngal kadi , haray yo o jogore wa mo gomɗinaa maa wa ƴantiroowo sagalle janfa .
« Ko fii ka haqiiqa mi andinii on , ko toŋuɗon ka leydi woo haray toŋaama ka kammu , e ko jaɓuɗon ka leydi woo haray jaɓaama ka kammu .
Ka haqiiqa mi andinii on kadi , si ɗiɗo e hakkunde mon nanondirii ka hoore leydi fii toragol kala ko woni , Ben an Wonɗo ka kammu on okkay ɓe ɗun .
Ko fii ka ɗiɗo maa tato mottondiri e innde an woo , haray miɗo hakkunde maɓɓe . »
Onsay Petruusu ɓadii , wi'i mo : « Koohoojo , ko haa laabi jelu mi haani yaafaade musiɗɗo an , si himo fawɲaade e an ? Ko haa laabi jeeɗiɗi ? »
Iisaa jaabii mo : « Mi wi'aali ma dey ko haa laabi jeeɗiɗi , kono ko haa cappanɗe jeeɗiɗi laabi jeeɗiɗi .
Ko ɗun waɗi , laamu kammu ngun no wa'i wa lanɗo faalanooɗo yo jiyaaɓe mun hunito ɗun .
No on lanɗo fuɗɗornoo , ɓe addani mo goɗɗo joganiiɗo mo ujune kaalisi .
Nde tawnoo alaa ko o yoɓira , jom makko yamiri yo o yeeyite , kanko e ɓeyngu makko e ɓiɓɓe makko ɓen e kala ko o joginoo , ɲamaande nden yoɓee .
« Onsay jiyaaɗo on suuyi ka leydi , jiccii yeeso makko , wi'i : Koohoojo , muɲɲanee lan , mi yoɓay on fow !
Jom makko yurmaa mo , o yaafanii mo ɲamaande nden , o acciti mo , o yahi .
« Ko on jiyaaɗo yaltata ɗon , o yiidi e ɗimmoojo makko goo , joganiiɗo mo dinaruuji teemedere . O nangi mo , o ɗeɗɗi , e hoore himo wi'a : Yoɓan ko joganiɗaa mi kon !
On ɗimmoojo makko yani e ley koyɗe makko , jeeji mo , wi'i : Muɲɲano lan , mi yoɓete !
Kono o jaɓaali . O naɓi mo , o sokoyi haa o yoɓa mo ko o joganii mo kon .
Ɓay ɗimmooɓe makko ɓen yi'ii kon ko waɗi , ɓe aani fota , ɓe yahi , ɓe fillitanii jom maɓɓe ko waɗi kon fow .
« Onsay jom maɓɓe noddi on jiyaaɗo , o wi'i mo : Ko an , yo jiyaaɗo bonɗo , mi yaafanike ma ɲamaande maa nden fow , ɓay a jeejii lan .
An kadi a waawataano yurmeede ɗimmoojo maa on , wano mi yurmira-maa non ?
Jom makko tikki , o wattidi mo e lettooɓe ɓen haa nde o yoɓi ko o ɲawlii kon fow woo .
Ko nii Ben an Kammuyankeejo on waɗirta on , si mo kala e mon yaafanaaki musiɗɗo mun on ka ɓernde mun . »
Ɓay wonii Iisaa gaynii ɗin yewtereeji , o iwi Jaliilu ɗon , o ari ka seraaji diiwal Yahuuda gaɗa Yurdayniwol .
Jamaa moolanaaɗo jokki mo . O sellini ɓe ɗon .
Onsay Fariisiyaaɓe goo ɓadii mo fii ndarndagol mo , ɓe wi'i : « E hara no daganii goɗɗo accitugol ɓeyngu mun fii ko woni woo ? »
O jaabii ɓe , o wi'i : « On jangaali wonde ka fuɗɗoode , Taguɗo on tagii ɓe , o waɗi ɓe gorko e debbo ,
o daali : Ko ɗun waɗi si gorko selay ben mun e yumma mun , humoo e ɓeyngu mun , onsay kamɓe ɗiɗo ɓe wona gooto .
Ɗun haray hinaa ɓe ɗiɗo hande kadi , kono ko gooto . Awa wota goɗɗo sendindir ko Alla hawtindiri kon . »
Kono Fariisiyaaɓe ɓen landii mo , wi'i : « Ko honɗun non Muusaa yamirani accitoowo ɓeyngu mun woo yo waɗan mo kaydi sertigal , si o accita mo ? »
Kanko Iisaa o jaabii ɓe , o wi'i : « Ko sabu cattal mon ɓernde ngal waɗi si Muusaa newnani on accitugol rewɓe mon ɓen , kono ka fuɗɗoode hari hinaa non .
Kono mi andinii on , kala accituɗo ɓeyngu mun ƴetti goɗɗo goo , si wonaa hara on jeenu , haray ontigi jeenii . »
Onsay taalibaaɓe makko ɓen wi'i mo : « Si tawii ko nii woniri hakkunde gorko e debbo , haray nafa alaa himo tigga . »
O jaabii ɓe , o wi'i : « Wonaa fow jaɓata ngol kongol , kono ko yeɗaaɓe ɗun ɓen tun .
Ko fii no woodi mayraaɓe hara ko heɓidaaɓe e mun , no woodi woɓɓe kadi hara ko ɓe ɓujaaɓe , no woodi woɓɓe kadi hara ko ruuɗiiɓe fii laamu kammu ngun . On waawuɗo jaɓude yo jaɓu ! »
Onsay yimɓe ɓen addani mo paykoy , fii yo o fawu juuɗe makko ɗen e makkoy , o du'anoo koy , kono taalibaaɓe ɓen toŋani ɓen .
Iisaa wi'i : « Tertee paykoy koy , wota on haɗu koy arugol e an , ko fii laamu kammu ngun ko sifa makkoy wonani . »
Onsay o fawi juuɗe makko ɗen e makkoy , o du'anii koy , o iwi ɗon .
Goɗɗo goo kadi ɓadii Iisaa , wi'i mo : « Karamoko , hara ko honɗun e ko moƴƴi mi haani waɗude fii yo mi heɓoy ngurndan poomayankejan ɗan ? »
Onsay Iisaa jaabii mo , wi'i : « Ko fii honɗun landortaa mi fii ko moƴƴi kon ? Ko gooto pet moƴƴi . Si hiɗa faalaa naatude aljanna , ɗofto yamirooje ɗen . »
O jaabii : « Honɗe ? » Iisaa jaabii mo : « Wota a ittu hoore , wota a jeenu , wota a seedito fenaande , wota a wujju ,
teddinaa kadi yumma maa e ben maa , yiɗiraa ɲokondo maa on wano yiɗirɗaa hoore maa non . »
On suka wi'i mo : « Miɗo waɗude ɗun fow . E hara ko honɗun ŋakkanimmi kadi ? »
Iisaa wi'i mo : « Si hiɗa faalaa wonude timmuɗo , yahu yeeyitaa ko marɗaa kon , okkaa miskinɓe ɓen , ɗun wonanoyte keyee ka kammuuli , onsay araa jokkaa mi . »
Ɓay on suka nanii ɗin konguɗi , o yahi himo aani , ko fii hari himo alɗi fota .
Onsay Iisaa wi'i taalibaaɓe mun ɓen : « Ka haqiiqa mi andinii on , no sattani jom jawle ka o naata ka laamu kammu .
Mi andinii on kadi , no ɓuri weeɓande ngelooba ka mba rewa e wuddere meselal edii ka jom jawle naata ka laamu Alla . »
Ɓay taalibaaɓe ɓen nanii ɗun , ɓe ŋalɗi fota , ɓe wi'i : « E hara ko hombo dandoytee ? »
Iisaa ndaari ɓe , wi'i : « Ɗun waawantaako neɗɗanke , kono fow no waawanoo Alla . »
Onsay Petruusu ƴetti haala kan , wi'i mo : « Awa e hino , men accii ko men jeyi kon fow , men jokkii on . Ko honno non woniranoyta men ? »
Iisaa jaabii ɓe , wi'i : « Ka haqiiqa mi andinii on , nde Ɓii-Aaden on jooɗii ka jullere mun laamu darjinnde , tuma nde kala huunde no heyɗintinee , onon jokkunooɓe lan ɓen kadi , on jooɗoyto e julle laamu sappoo e ɗiɗi , laamoyoɗon bolondaaji Isra'iila ɗin sappoo e ɗiɗi .
Awa kadi kala accuɗo suudu mun ndun e musiɓɓe mun ɓen e bandiraaɓe mun ɓen e yumma mun e ben mun e ɓiɓɓe mun ɓen e gese mun ɗen sabu innde an nden , o heɓoyay ko ɓuri ɗun laabi teemedere ka aduna ɗoo , o ronoyay kadi ngurndan poomayankejan ɗan .
Kono wonɓe yeeso buy wontiroyay ɓaawo , ɓaawooɓe ɓen wontiroya yeeso . »
« Ko fii laamu kammu ngun no wa'i wa jom galle , yaltuɗo bimbi law fii ƴettugol gollooɓe ko golla ka ngesa mun wiiɲu .
Ɓe fotti e njoddi , ɲallal kala dinaruuru . Onsay o immini ɓe ka ngesa makko wiiɲu .
O yaltoyi ka walluhaa , o yi'i woɓɓe ka fottirde , tawi ɓen alaa waɗude hay huunde .
O wi'i ɓen : Onon kadi yahee ka ngesa an wiiɲu , mi yoɓiray on no haaniri . Ɓen yahi .
O yaltoyi kadi ka ado fanaa e ka ɓaawo fanaa , o waɗiri wano non .
O yaltoyi kadi ka alansaraa , o tawi woɓɓe ka fottirde kadi , o wi'i ɓen : Ko fii honɗun ɲallanɗon ɗoo , hay huunde on alaa waɗude ?
Ɓen jaabii mo , ɓe wi'i : Ko fii men heɓaali golle . O wi'i ɓen kadi : Awa , yahee ka ngesa an wiiɲu .
« Ɓay niɓɓii , jom ngesa wiiɲu mban wi'i mbatulaajo mun on : Noddu gollooɓe ɓen , yoɓaa ɓe njoddi maɓɓe ndin . Fuɗɗoraa ƴettaaɓe sakkitorun ɓen , sakkitoraa adaaɓe ƴetteede ɓen .
Ƴettaaɓe ka alansaraa ɓen ari , mo kala e maɓɓe hendii dinaruuru .
Attaaɓe ƴetteede ɓen kadi ari , e hoore no sikka heɓay ko ɓuri ɗun . Kono kamɓe kadi mo bee e maɓɓe hendii dinaruuru .
Ɓay ɓe hendike , ɓe ŋurŋurti jom galle on ,
ɓe wi'i : Ɓee sakkitiiɓe arude ko saa'i gooto pet golli ! A fonnii ɓe e amen , menen ɓee tuɗiiɓe yangi e nguleendi ɲallal ngal peetu ?
O jaabii goɗɗo e maɓɓe , o wi'i : Njaatigi an , mi janfaaki ma , hinaa en fottuno dinaruuru ?
Ƴettu ko maa kon , yahaa . Ko e yiɗi an waɗi si miɗo jonnude sakkitiiɗo arude on wa ko maa kon .
E hara mi newnanaaka waɗirgol ko mi jeyi kon no mi faaliraa woo ? Kaa ko fii miɗo moƴƴi ndaarirtaa mi gite bonɗe ?
« Ko wano nii kadi ɓaawooɓe ɓen wontiroyta yeeso , yeesooɓe ɓen kadi wontiroya ɓaawo . »
Fewndo ko ɓe yahata Yerusalaam , Iisaa pottini taalibaaɓe mun ɓen sappoo e ɗiɗo sera , o wi'i ɓe :
« Awa hiɗen yahude Yerusalaam . Ɓii-Aaden on wattete e juuɗe hooreeɓe yottinooɓe sadaka ɓen e jannooɓe fii Sariya on ɓen , ɓe happana mo wareede .
Ɓe watta mo e juuɗe ɓe wonaa Yahuudiyanke ɓen , ɓen jala mo , ɓe focca mo , ɓe fempa . Ɓawto ɗun o immintinoyee ka ɲalaande tammere . »
Onsay yumma fayɓe Zabadii ɓen e ɓiɓɓe mun ɓen ɓadii Iisaa , ɓe jiccii fii toragol mo .
Kanko Iisaa o wi'i mo : « Ko honɗun faalaɗaa ? » Kanko debbo on o jaabii mo , o wi'i : « Yamiree yo ɓee ɓiɓɓe an ɗoo ɗiɗo jooɗoyo ka laamateeri mon , goɗɗo on wonira ka ɲaamo mon , oya on ka nano mon . »
Iisaa jaabii ɓe , wi'i : « On andaa ko wonɗon lan toraade . E hara on waaway yarirde jardukun tampere kun mi yarirta kun ? » Ɓe jaabii : « Men waaway . »
O wi'i ɓe : « Ko goonga on yariray jardukun an kun . Kono fii jooɗoyagol ka ɲaamo an maa ka nano an , hinaa min yeɗata ɗun , kono ko Ben an yeɗata ɗun ɓe o eɓɓani fii ɗun ɓen . »
Ɓay ɓeya taalibaaɓe sappo nanii ɗun , ɓe seytinani ɓen neene-gootooɓe ɗiɗo .
Onsay Iisaa noddi ɓe , o wi'i : « Hiɗon andi hooreeɓe ɗiya leƴƴi no laamori ɗi doole , awa kadi lamɓe maɓɓe ɓen no feƴƴintini laamu ngun e hoore maɓɓe .
Kono onon , wota on wa'u wa ɓen . Kala faalaaɗo wonde tedduɗo e hakkunde mon , yo wonu kurkaadu mon .
Awa kadi kala faalaaɗo wonde yeesoojo e hakkunde mon , yo wonu maccuɗo mon .
Ko wano non , Ɓii-Aaden on ardaali fii kurkanegol , kono ko fii kurkanagol , okkitira ngurndan mun ɗan fii cottudi ɗuuɗuɓe . »
Ɓay wonii ɓe yaltii Yeerikoo , jamaa ɗuuɗuɗo jokki mo kanko Iisaa .
Tawi bumɓe ɗiɗo no jooɗii ka sera laawol . Ɓe nani wonde Iisaa no feƴƴude , ɓe ewnii , ɓe wi'i : « Yurminee men , yo Koohoojo , ɓii Daawuuda ! »
Jamaa on feli ɓe fii yo ɓe fanku . Kono ɓe ɓurti ewnaade , wi'a : « Yurminee men , yo Koohoojo , ɓii Daawuuda ! »
Onsay Iisaa dartii , o noddi ɓe , o wi'i : « Ko honɗun faalaɗon yo mi waɗan on ? »
Ɓe wi'i mo : « Ko yo men wuntu , yo Koohoojo ! »
Iisaa yurmaa ɓe , o meemi gite maɓɓe ɗen . Ɓe wunti kisan , ɓe jokki mo .
Ɓay wonii ɓe ɓadike Yerusalaam haa ɓe hewtii Bayti-Faazii , ɗun ko takko Fello Zaytuuni ngon , kanko Iisaa o nuli taalibaaɓe makko ɗiɗo ,
o wi'i ɓe : « Yahee e ngoo hoɗo wongo yeeso mon ɗoo , on taway ɗon kisan mbabba no humii , hara himba wondi e mbabun mabba . Hunton ɗi , addanon mi .
Si goɗɗo aru on e landaade goɗɗun , on wi'ay mo : Ko haaju Koohoojo on yani e majji . Onsay o accay ɗi ara . »
Ɗun waɗiri fii ko daaliranoo annabaajo on kon no laatora :
« Wi'u jamaa Siyuuna on : E hino lanɗo maa on ka arata e maa , himo waɗɗii mbabba , himo ƴawi e hoore mbabun keccun , e hoore ɓikkun mbabba , himo heewi newaare . »
Taalibaaɓe ɓen yahi , waɗi ko Iisaa yamiri ɓe kon .
Ɓe addoyi mbabba mban e mbabun mabba on . Ɓe ndaɗɗani mo conci maɓɓe ɗin e hoore majji , o jooɗii ɗon .
Tawi yimɓe ɗuuɗuɓe e nder jamaa on no ndaɗɗanaynoo mo conci mun ɗin ka laawol , woɓɓe ɓen taƴa calɗi leɗɗe ɗen , ndaɗɗana mo ka laawol .
Tawi jamaa hikkornooɗo yeeso e iwtirnooɗo ɓaawo Iisaa on no ewnaade , wi'a : « Hosannaa , yo ɓii Daawuuda ! Yo barki wonan oo wonɗo arude e innde Joomiraaɗo on , darja ɓurɗo toowude wonanii ma . »
Ɓay wonii o naatii Yerusalaam , saare nden fow memminii , wi'i : « Ko hombo woni oo ? »
Jamaa on jaabii , wi'i : « Ko annabi Iisaa oo jeyaaɗo Naasirata , ɗun ko e nder Jaliilu . »
Ɓay wonii Iisaa naatii ka dingiral juulirde mawnde , o raɗii yeeyaynooɓe ton ɓen fow e soodaynooɓe ɓen . O wayliti taabe waɗaynooɓe sensa-sensita ɓen , e julle yeeyaynooɓe gabooji ɓen ,
hara himo wi'ora ɓe : « No windii : Suudu an ndun innoyte suudu torordu Alla , kono onon on wattii ndu fammeere wuyɓe ! »
Tawi bumɓe e laƴooɓe no ɓadaade mo ka juulirde , o sellina ɓe .
Kono ɓay hooreeɓe yottinooɓe sadaka ɓen e jannooɓe fii Sariya on ɓen yi'ii kaawakeeji moƴƴi ɗi o waɗi ɗin , e ko fayɓe ɓen ewnotoo kon ka juulirde mawnde wi'a « Hosannaa , yo ɓii Daawuuda » , ɓe seytini ,
ɓe wi'i mo : « A nanii ko ɓe woni wi'ude kon ? » Iisaa jaabii ɓe : « Hiiyii , e hara haa hande on jangaali ɗii konguɗi wonde : Ko kundule fayɓe ɓen e muynooɓe ɓen heɓirtaa mantoore ? »
O acci ɓe ɗon , o yalti saare nden , o yahi Betanii , o waali ton .
Ko Iisaa yiltitotoo ka saare bimbi , o weelaa .
O yi'i ƴibbehi ka laawol , o ɓadii ki . Kono ko kaaki tun o tawi e makki . Onsay o wi'i ki : « A rimitataa hande kadi . » E on saa'i ɗon kisan ƴibbehi kin yoori .
Ɓay taalibaaɓe ɓen yi'ii ɗun , ɓe ŋalɗi , ɓe wi'i : « Ko honno kii ƴibbehi yooriri kisan ? »
Onsay Iisaa jaabii ɓe , wi'i : « Ka haqiiqa mi andinii on , si tawii hiɗon gomɗini , hara on sikkitaaki , wonaa ko waɗaa e kii ƴibbehi kon tun waɗoton . Kono kadi , si on wi'ii ngoo fello yo ngo ɓoro ɗoo , ngo yaha ka baharu , ɗun waɗay .
Kala ko landorɗon gomɗinal e nder toragol Alla , on heɓay . »
Ɓawto ɗun Iisaa naati ka juulirde mawnde . E nder ko o jannata kon , hooreeɓe yottinooɓe sadaka ɓen e mawɓe jamaa on ari , wi'i mo : « Ko e ley kongol hombo wonɗaa waɗude ɗun , e ko e ley kongol hombo wonɗaa ? »
Iisaa jaabii ɓe , wi'i : « Min kadi mi landoto on huunde wootere . Si on jaabike lan , onsay mi yeetoto on ko e ley kongol hombo mi woni waɗirde ɗun .
E hara lootugol ko Yaayaa lootaynoo yimɓe ɓen kon , ko honto iwri : ko ka arsi , kaa ko e neɗɗanke ? » Kono ɓe wi'indiri : « Si en jaabike mo ko ka arsi iwri , o wi'ay en ko honɗun haɗunoo gomɗinen mo ?
Si en jaabike mo-le ko e neɗɗanke ɗun iwri , haray hulen jamaa on . » ( Ko fii fow no jogori Yaayaa wa annabaajo . )
Onsay ɓe jaabii Iisaa : « Men andaa ! » Kanko kadi o wi'i ɓe : « Min kadi mi wowlantaa on ko e ley kongol hombo mi woni waɗirde ɗun . »
Iisaa wi'i ɓe kadi : « Ko honɗun miijiɗon e ɗunɗoo ? Hari goɗɗo no mari ɓiɓɓe ɗiɗo . O wi'i arano on e ɓen : Ɓiɗɗo an , yahu golloyaa hande ka ngesa an wiiɲu .
On jaabii mo wi'i : Mi woniraa ! Ɓawto ɗun o ninsiti , o yahi ka ngesa .
Ben maɓɓe ɓadii ɗimmo on kadi , o yamiriri on kadi wano non . Onɗon jaabii wi'i : Miɗo woniri ɗun , yo baaben ! Kono o yahaali .
Ko hombo e ɓen ɗiɗo waɗi faale baaba mun on ? » Ɓe jaabii mo , ɓe wi'i : « Ko arano on . » Iisaa kadi wi'i ɓe : « Ka haqiiqa mi andinii on , ƴantirooɓe sagalle janfa ɓen e cagaaɓe ɓen attike on ka laamu Alla .
Ko fii Yaayaa ariino e laawol feewungol , ronkuɗon mo gomɗinde . Kono ƴantirooɓe sagalle janfa ɓen e cagaaɓe ɓen gomɗini mo . Onon non , ɓen yi'unooɓe ɗun , on tuubaano ɓawto ɗun , gomɗinɗon mo . »
« Heɗee kadi misal goo : No woodunoo jom galleejo , tutunooɗo wiiɲu . O howi tutateeri ndin , o jasi ngayka fii ka wiiɲu on oƴƴee , o waɗi bente ka reenoowo on wona , o halfini ndi remooɓe wiiɲu ɓen , o yahi safaari .
Ɓay saa'i soɲitugol wiiɲu on hewtii , o immini kurkaaɗi makko haa e remooɓe wiiɲu ɓen fii yo ɓe jonnu ɓe ɓiɓɓe wiiɲu .
« Kono ɓen remooɓe wiiɲu hendii ɗin kurkaaɗi , piyi goɗɗo on , wari oya , ɓe ferii goɗɗo goo kaaƴe .
O immini kurkaaɗi makko goo kadi ɓurɓe ɓeya aranun ɗuuɗude , remooɓe wiiɲu ɓen waɗiri ɓenɗon kadi wano non .
Ka sakkitorun o immini ɓiɗɗo makko on haa e maɓɓe , himo wi'a : Ɓe teddinay ɓiɗɗo an on .
Kono ɓay remooɓe wiiɲu ɓen yi'ii ɓiɗɗo on , ɓe wi'indiri : Ko oo woni ronoowo on ! Aree waren mo , ɗun en hendoto ndondi makko ndin .
Onsay ɓe nangi mo , ɓe naɓi ka ɓaawo tutateeri wiiɲu , ɓe wari . »
Iisaa wi'i kadi : « Jooni non , nde jom tutateeri wiiɲu ndin ari , ko honɗun o waɗata ɓen remooɓe wiiɲu ? »
Ɓen hooreeɓe jaabii mo , ɓe wi'i : « O re'iray ɓen bonɓe no yurmiri , onsay o halfina tutateeri ndin remooɓe goo , hara ko jonnitooɓe mo ɓiɓɓe wiiɲu ɓen ka dabbunde . »
Onsay Iisaa wi'i ɓe : « E hara on jangaali haa hande ko bindi ɗin wi'i kon ? Ko fii hiɗi wi'i wonde : Hayre nde mahooɓe ɓen hawkunoo nden wontii hittunde ka soɓɓundu . Ɗun ko e Joomiraaɗo on iwri , ɗun no hawnii e gite men !
« Ko ɗun waɗi si mi wi'ay on , laamu Alla ngun ƴettitante on , ngu yeɗee jamaa waɗayɗo ko Alla yiɗi kon .
Awa kala yanuɗo e nden hayre , o lancoto , kala kadi mo nde yani e hoore mun , o muncoto . »
Ɓay hooreeɓe yottinooɓe sadaka ɓen e Fariisiyaaɓe ɓen nanii ɗen mise , ɓe andi ko fii maɓɓe Iisaa woni wowlude .
Ɓe woni e ɗaɓɓugol feere no ɓe nangira mo , kono hari hiɓe huli jamaa on , ko fii hari jamaa on no jogori mo wa annabaajo .
Iisaa yewtiri ɓe kadi misal , o wi'i ɓe :
« Laamu Alla ngun no wa'i wa lanɗo , waɗuɗo caatal fii peera ɓiɗɗo mun .
O nuli kurkaaɗi makko ɗin yo noddoy saatinaaɓe ɓen ka caatal . Kono tawi ɓen faalaaka arude .
O nuli kadi kurkaaɗi goo , o wi'i : Yahee wi'on saatinaaɓe ɓen : Mi eɓɓindike fii caate ɗen . Ga'oy an koy e daabeeji an fayuɗi ɗin hirsaama . Fow gasii . Aree ka caatal !
Kono ɓe foygiti fii ngal caatal , ɓe yahi , oya on ka ngesa mun , goɗɗo on ka ngeygu mun .
Ɓeya heddiiɓe nangi kurkaaɗi ɗin , tampini , wari .
Lanɗo on tikki . O immini suufaaɓe makko ɓen , o muloyi ɓen ittuɓe ko'e , o sunni saare maɓɓe nden .
Onsay o wi'i kurkaaɗi makko ɗin : Caatal ngal fewndike , kono saatinanooɓe ɓen handaa e mun .
Jooni , yahee ka ɗate-cele , saatinon kala mo yi'uɗon ton ka caatal !
Onsay kurkaaɗi makko ɗin yahi ka ɗate , ɓe mottindiri kala ɓe ɓe tawnoo ton , bonɓe e moƴƴuɓe , haa suudu ka caatal ngal waɗata ɗon heewi yimɓe .
Ɓay lanɗo on arii yi'ugol aruɓe tawegol ɓen , o haynii ɗon goɗɗo mo ɓornaaki conci peera .
Lanɗo on wi'i mo : Njaatigi an , ko honno waawirɗaa arude ɗoo , a ɓornaaki conci peera ? On neɗɗo fanki .
Onsay lanɗo on wi'i kurkaaɗi ɗin : Haɓɓee mo juuɗe e koyɗe , bugoɗon mo ka niwre ka ɓuri woɗɗude , ka wullaandu e ŋatindiro ɲiiƴe woni ton !
Ko fii noddaaɓe ɓen no ɗuuɗi , kono ko seeɗaaɓe suɓaa . »
Onsay Fariisiyaaɓe ɓen yahi , fewjodi fii no ɓe nangira Iisaa konguɗi makko ɗin .
Ɓe immini e makko taalibaaɓe maɓɓe ɓen , e yimɓe Heroodu ɓen , ɓen wi'i mo : « Karamoko , meɗen andi ko on nunɗuɓe , hiɗon jannirde laawol Alla ngol goonga , awa kadi on ɗenƴotaako hay gooto , ko fii on ɓurdindinaa yimɓe ɓen .
Yeetee men jooni ko miijiɗon : E hara no haani ka men yoɓa lanɗo mawɗo Roomu on sagalle , kaa haanaa ? »
Kono nde tawnoo Iisaa no andi miijooji maɓɓe bonɗi ɗin , o jaabii ɓe , o wi'i : « Ko fii honɗun ndarndorton mi , faasiqiiɓe ?
Hollee lan wuundu yoɓeteendu sagalle . » Onsay ɓe yeeɓani mo dinaruuru .
O landii ɓe , o wi'i : « Ko nandolla hombo e bindi hombo woni e mayru ? »
Ɓe jaabii : « Ko lanɗo mawɗo Roomu on . » Onsay o wi'i ɓe : « Jonnitee lanɗo mawɗo Roomu on ko makko kon , jonniton Alla kadi ko mun kon . »
Ɓe ŋalɗi fii kon ko ɓe nani , ɓe acci mo ɗon , ɓe yahi .
Nden ɲande tigi Sadduusiyaaɓe , wi'uɓe wonde ummutal alaa ɓen , ari landii Iisaa ,
ɓe wi'i mo : « Karamoko'en , Muusaa no wi'i wonde si goɗɗo maayii , o accaali ɓiɓɓe , haray miɲɲiraawo makko on no haani ƴettude on keynguujo mo o acci , fii no o heɓirana on kotiraawo makko jurriya .
Tawi no woodunoo hakkunde amen ɓiɓɓe njeeɗiɗo . Arano on jombi , maayi . Nde tawnoo o accaali jurriya , miɲan makko roni debbo on .
Ɗimmo on kadi woniri wano non , tammo on kadi wano non , haa ɓe njeeɗiɗoo non ɓe timmi .
Ɓawto maɓɓe ɓe fow , debbo on kadi maayi .
Ɓay hari ɓen njeeɗiɗoo non resii on debbo , ko hombo e ɓen on debbo wontanoyta ka ummutal ? »
Iisaa jaabii ɓe , wi'i : « Hiɗon e nder palji , ko fii on alaa faamude bindi ɗin , on alaa faamude kadi bawgal Alla ngal .
Ko fii ka ummutal , worɓe ɓen resataa , rewɓe ɓen kadi resetaake , kono ɓe wa'ay wa malaa'ikaaɓe ɓen ka kammuuli .
E on jangaali ko Alla daalani on kon fii ummutal mayɓe ɓen , wonde :
Ko min woni Alla Ibraahiima e Alla Issaaqa e Alla Yaaquuba ? Awa Alla wonaa Alla mayɓe ɓen , kono ko o Alla wurɓe ɓen . »
Jamaa heɗinooɗo on ŋalɗi fii janndeeji ɗi Iisaa jannaynoo ɗin .
Ɓay Fariisiyaaɓe ɓen humpitike wonde o fankinii Sadduusiyaaɓe ɓen , ɓe mottondiri .
Goɗɗo e maɓɓe , waawuɗo fii Sariya on , landii mo ɗunɗoo fii ndarndagol mo , o wi'i :
« Karamoko'en , ko yamiroore honde ɓuri mawnude ka Sariya ? »
Iisaa jaabii mo , wi'i : « Yo a yiɗir Alla Joomiraaɗo maa on ɓernde maa nden fow e wonkii maa kin fow e hakkil maa kin fow .
Ko ɗun woni yamiroore aranere nden e mawnde nden .
E hino ɗimmere nden ko wa mayre : Yo a yiɗir ɲokondo maa on wano yiɗirɗaa hoore maa non .
Ko e ɗee yamirooje ɗoo ɗiɗi Sariya on fow e annabaaɓe ɓen tippi . »
Nde tawnoo Fariisiyaaɓe ɓen no mooɓondiri , Iisaa landii ɓe ɗunɗoo ,
o wi'i : « Ko honɗun miijiɗon fii Almasiihu on , ko o jurriya hombo ? » Ɓe jaabii mo : « Ko Daawuuda . »
Onsay Iisaa wi'i ɓe : « Ko honno Daawuuda noddiri mo Joomi ? Ɓay ko Ruuhu Allaahu on ardii mo fewndo o wi'i :
Joomiraaɗo on daalani Joomi an on : Jooɗor ka sengo an ɲaamo , haa mi waɗa ayɓe maa ɓen ka ley teppe maa .
« Si Daawuuda tigi wi'ii Almasiihu on Joomi , haray ko honno non Almasiihu on woniri jurriya makko ? »
Laatii hay gooto waawaali mo jaabaade hay kongol . Gila nden ɲande hay gooto suusaali landaade mo .
Onsay Iisaa yewti jamaa on e taalibaaɓe mun ɓen ,
o wi'i : « Ko jannooɓe fii Sariya on ɓen e Fariisiyaaɓe ɓen newnanaa jannugol fii Sariya Muusaa on .
Awa ɗoftee , waɗon kala ko ɓe wi'i on , hara on waɗiraali wa kuuɗe maɓɓe ɗen . Ko fii ɓe wowlay , hara ɓe waɗataa .
Hiɓe haɓɓa dolle tedduɗe , mettuɗe naɓude , ɓe fawa ɗe e hoore balbe yimɓe ɓen , hara kamɓe tigi ɓe faalaaka ɗe memminirde hay hoore hondu fii wallugol ɓe .
Kuuɗe maɓɓe ɗe ɓe waɗata ɗen fow ko fii yo yimɓe ɓen yi'an ɓe . Awa kadi hiɓe yaɲɲa paaloy bindi maɓɓe koy , ɓe juutina binsanji conci maɓɓe .
Hiɓe yiɗi ndaɗɗule arane ɗen ka nafagol e saffeeji arani ɗin ka juulirɗe ,
e hiwreede ka fottirɗe . Hiɓe yiɗi kadi yo yimɓe ɓen noddir ɓe karamoko'en .
Kono onon , wota on waɗu haa noddeɗon karamoko , ko fii ko gooto woni Karamoko mon , onon on fow ko on musiɓɓe .
Awa kadi , wota on noddu hay gooto baaba ka hoore leydi ɗoo , ko fii ko gooto woni Ben mon , ɗun-le ko on Wonɗo ka kammu .
Wota on waɗu haa noddeɗon yeesoojo , ko fii ko gooto woni Yeesoojo mon on , on-le ko Almasiihu on .
Yo ɓurɗo teddude on e hakkunde mon wonu kurkaadu mon .
Ko fii mawnintiniiɗo woo jippinoyte , jippinɗo hoore mun woo kadi mawninoyte .
« Bone wonanii on , yo faasiqiiɓe , ɗun ko onon jannooɓe fii Sariya on e Fariisiyaaɓe ɓen , ɓay hiɗon falande yimɓe ɓen laamu kammu ngun , hara on naatataa , on accataa faalaaɓe naatude ɓen naata .
« Bone wonanii on , yo faasiqiiɓe , ɗun ko onon jannooɓe fii Sariya on e Fariisiyaaɓe ɓen , ɓay hiɗon jatta galleeji keynguuɓe , hiɗon juutina julɗe fii yiingo . Sabu ɗun on heɓoyay ɲaawooje ɓurɗe sattuɗe .
« Bone wonanii on , yo faasiqiiɓe , ɗun ko onon jannooɓe fii Sariya on e Fariisiyaaɓe ɓen , ɓay hiɗon jinda ka baharu e ka leydi fii silmingol gooto . Nde on silmi , waɗon mo ɓiɗɗo jahannama nde laabi ɗiɗi ɓuri ko mon kon !
« Bone wonanii on , yo bumɓe ɗowooɓe , wi'a : Si goɗɗo woondirii juulirde mawnde nden , haray hinaa huunde . Kono si goɗɗo woondirii kaŋŋe juulirde mawnde nden , haray ɗun farlike mo .
Ko onon yo njofooɓe e bumɓe ! Ko honɗun ɓuri mawnude hakkunde kaŋŋe ɗen e juulirde mawnde laɓɓinnde kaŋŋe ɗen nden ?
Maaɗun hiɗon wi'a : Si goɗɗo woondirii layyorde nden , haray ɗun hinaa huunde , kono si goɗɗo woondirii ko sakkaa kon ka hoore layyorde , haray ɗun farlike mo .
Ko onon yo bumɓe , ko honɗun ɓuri mawnude hakkunde ko sakkaa kon e layyorde laɓɓinaynde ko sakkaa kon ?
Awa , kala on woondirɗo layyorde nden , haray o woondirii nde , kayre e kala ko woni e mayre .
Awa kadi kala woondirɗo juulirde mawnde nden , haray o woondirii nde , kayre e Hoɗuɗo e mayre on .
Kala woondirɗo kammu ngun kadi , haray o woondirii jullere laamu Alla nden e Jooɗiiɗo e mayre on .
« Bone wonanii on , yo faasiqiiɓe , ɗun ko onon jannooɓe fii Sariya on e Fariisiyaaɓe ɓen , ɓay hiɗon ittana naana e suukooran e ɲamaku farilla , hara hiɗon welsindanii ko ɓuri hittude kon ka Sariya , ɗun ko peewal ngal e yurmeende nden e sella-findeyaagal ngal . Hara-le ko ɗun haanunoɗon jokkude , tawa kadi on welsindaaki e ko heddii kon .
Ko onon yo bumɓe ɗowooɓe , sukkitooɓe buubii ka yarata , hara-le on moɗay ngelooba !
« Bone wonanii on , yo faasiqiiɓe , ɗun ko onon jannooɓe fii Sariya on e Fariisiyaaɓe ɓen , ɓay ko ɓaawo miranji ɗin tun laɓɓinton , hara hiɗi heewi miile e angal waawugol hoore mun .
Ko onon yo Fariisiyaaɓe bumɓe , adee laɓɓinon taho nder miranji ɗin , fii no ɓaawo on kadi laaɓira .
« Bone wonanii on , yo faasiqiiɓe , ɗun ko onon jannooɓe fii Sariya on e Fariisiyaaɓe ɓen , ɓay hiɗon wa'i wa genaale rawninaaɗe fotuɗe e kene , hara nder majje on no heewi tew ƴi'e mayɓe e kala noone tuundi .
Onon kadi ko nii ! Ka kene hiɗon wa'ani yimɓe ɓen wa feewuɓe , kono hara ka nder hiɗon heewi faasiqankaaku e angal peewal .
« Bone wonanii on , yo faasiqiiɓe , ɗun ko onon jannooɓe fii Sariya on e Fariisiyaaɓe ɓen , ɓay hiɗon maha maandina genaale annabaaɓe ɓen , para kadi maandeeji genaale feewuɓe ɓen ,
hara kadi hiɗon wi'a : Si tawno meɗen woodanoo e tawnde baabiraaɓe amen ɓen , men wontidataano e maɓɓe fii hibbugol ƴiiƴan annabaaɓe ɓen .
Ko nii wonɗon seeditorde e hoore mon tigi , wonde ko on ɓiɓɓe ɓen warunooɓe annabaaɓe ɓen .
Awa juurinee sariyaare baabiraaɓe mon ɓen !
« Ko onon , yo bolle , iwdi kuura ! Ko honno non daɗirton donkinireede jahannama ?
Ko ɗun waɗi si miɗo naɓande on annabaaɓe e faamuɓe e jannooɓe , waroyon woɓɓe , fempon woɓɓe , foccon ɓeya ka juulirɗe mon , cukkoɗon ɓe gila e saare heɓi e saare ,
fii yo ƴiiƴan kala feewuɗo hibbaaɗan yantu e hoore mon , ɗun non ko gila e ƴiiƴan Haabiila ɗan , on feewuɗo , haa addani e ƴiiƴan Zakariyaa , oo ɓiɗɗo oo wi'eteeɗo Berekiiya , on mo warunoɗon hakkunde layyorde nden e juulirde mawnde nden ,
ko fii ka haqiiqa mi andinii on , ɗun fow yantoyay e hoore nguu jamaanu .
« Ee Yerusalaam ! Ee Yerusalaam ! Ko an yo saare sahinbinoore annabaaɓe , wariroore nelaaɓe e mun kaaƴe ! Ko haa honto mi faalanoo mooɓude ɓee fayɓe maa wano gertogal mooɓirta coppi e ley gabitti mun , e hin-le on jaɓaali ɗun !
Awa nokkuure mon nden eggaama , nde caabii !
Ko fii mi andinii on , on yiitataa lan haa ɲande wi'oyton : Yo barki wonan oo wonɗo arude e innde Joomiraaɗo on ! »
Ɓay wonii Iisaa fokkitii yaltude ka juulirde mawnde , taalibaaɓe makko ɓen ɓadii mo fii hollugol mo darnoodi juulirde nden .
Kono o jaabii ɓe , o wi'i : « On yi'ii ɗun fow ? Ka haqiiqa mi andinii on , hay hayre e hoore hayre luttoytaa ɗoo ko lancaaka . »
Onsay o jooɗoyii ka Fello Zaytuuni . Taalibaaɓe ɓen ari tawi mo e gundoo , ɓe wi'i mo : « Yeetee men , ko honde tuma ɗun waɗoyta , e ko honɗun wonoyta maande aroygol mon ngol e lannoode aduna on ? »
Iisaa jaabii ɓe , wi'i : « Reenee fii wota gooto faljin on ,
ko fii buy aroyay ɓaarora innde an nden , hara no wi'a ko kaɲun woni Almasiihu on . Awa ɓen faljinoyay yimɓe ɗuuɗuɓe .
On nanoyay kadi fii hareeji no wowlee , e haalaaji fii gereeji . Awa wota on hulu , ko fii bee ɗun waɗa . Kono hinaa ɗon wonata lannoode nden .
Hareeji kadi waɗoyay hakkunde leƴƴi ɗin . Laamateeriiji ɗin kadi immondirana , nokkeeli goo heegeeji waɗa , kaɲun e dimbanɗe leydi .
Kono ko ɗun fow wonata fuɗɗoode sattendeeji nanditayɗi e muuseendi ŋata ɗin .
« Awa ɓe wattoyay on e juuɗe tampinooɓe ɓen , ɓe wara on . Leƴƴi ɗin fow kadi aɲa on sabu innde an nden .
Buy seloyay gomɗinal ngal , ɓe janfondira , ɓe aɲindira .
Awa waɗitiiɓe annaba ɗuuɗuɓe yaltitoyay , ɓe faljina yimɓe buy .
Sabu ɓeydagol angal peewal ngal , giggol ɗuuɗuɓe ɗuytoyto ,
kono kala ŋaɲɲiiɗo haa ka lannoode , o dandoyte .
Oo Kibaaru Moƴƴo fii laamu Alla ngun feɲɲinte e aduna on fow , fii no leƴƴi ɗin fow nanira seeditoore nden . Ko onsay aduna on lannata .
« Awa , nde yi'uɗon huunde harmunde caabinaynde nde annabi Danu'iila wowlunoo fii mun nden daakanike nokkuure hormorde nden woo , ( haray yo jangoowo on faamu ) ,
onsay yo hoɗuɓe ka diiwal Yahuuda ɓen dogir ka pelle .
On wonɗo ka fowtorde hoore suudu mun wota tippano ko woni kon ka nder suudu .
On wonɗo kadi ka ngesa wota yiltito fii ƴettugol dolokke mun on .
E nder ɗen balɗe ɗon , bone wonanay sowiiɓe ɓen e muyninayɓe ɓen .
Awa toree fii wota ndun dogudu mon ardu ndungu maa e ɲalaande fowteteende e mun nden .
Ko fii onsay satteende mawnde waɗay , nde sifa mun waɗaali gila aduna dawi haa hande , e nde ɓuri mun waɗitataa han kadi .
Si tawno ɗen ɲalaaɗe raɓɓinɗinanooka , hay gooto daɗataano . Kono sabu suɓaaɓe ɓen , ɗen ɲalaaɗe raɓɓinɗinte .
« Awa si goɗɗo aru on e wi'oyde wonde : Almasiihu on no ɗoo ! maa himo ɗaa ! , wota on hoolo mo .
Ko fii waɗitiiɓe almasiihu e waɗitiiɓe annaba feeɲoyay , ɓe waɗoya maandeeji njani e kaawakeeji fii no ɓe faljinira hay suɓaaɓe ɓen , si no gasaynoo .
Awa mi hiitanike on fii ɗun .
« Awa si ɓe wi'ii on : E hino himo ka wulaa , wota on yahu , maa : Himo ka nder cuuɗi , wota on hoolo !
Awa ko wano maƴande maƴirta non iwra ka funnaange , jalba haa ka hirnaange , ko wano non ardu Ɓii-Aaden on woniroyta .
Ko ka ko maayi kon woni woo , jigaaje ɗen mooɓotoo .
« Kisan ɓawto satteende ɗen ɲalaaɗe , Naange ngen niɓɓitay , tawa lewru ndun jalbataa , koode ɗen ka kammu kadi yana , ko tiiɗi kon ka kammu kadi dimboyoo .
« Ko onsay maande Ɓii-Aaden on feeɲata ka kammu , bolondaaji ɗin fow ka hoore leydi fesa , ɓe yi'oya non Ɓii-Aaden on no ara e duule iwrude ka kammu , hara himo arda e bawgal e mangural mawngal .
Onsay o nuliroya malaa'ikaaɓe makko ɓen hito moolanaango liital , ɓe mooɓa suɓaaɓe makko ɓen , gila funnaange heɓi hirnaange e gila nano heɓi ɲaamo , gila ka kammuuli ɗin fuɗɗi haa ka ɗi haaɗi .
« Yo misal ƴibbehi kin wonan on gandal . Nde calɗi makki ɗin hecciɗiri , ɗi wiliti , on andanay hoore mon wonde setto ngon ɓadike .
Ko wano non kadi , no yiiruɗon ɗii piiji fow no waɗa woo , haray andee wonde Ɓii-Aaden on ɓadike ka dambugal .
Ka haqiiqa mi andinii on , ɗun fow waɗay ado nguu jamaanu feƴƴude .
Kammu ngun e leydi ndin feƴƴay , kono min konguɗi an ɗin feƴƴataa . »
« Kono hay gooto andaa fii nden ɲalaande e on saa'i , hinaa hay malaa'ikaaɓe ɓen ka kammuuli , hinaa hay Ɓiɗɗo on , kono ko Baabaajo on tun andi fii nden ɲalaande e on saa'i .
Ko waɗunoo kon fewndo jamaanu Nuuhu , waɗoyay kadi ka ɲalaaɗe ado artugol Ɓii-Aaden on .
Ko fii , e ɗee ɲalaaɗe ado waamere nden waɗude , hari yimɓe ɓen no ɲaamaynoo yara , no jomba jombanee , haa ɲande Nuuhu naatunoo ka laana .
Ɓe sogitaaki hay huunde haa nde waamere nden arnoo , nde yooli ɓe ɓe fow . Ko wano non woniroyta ardu Ɓii-Aaden on .
« Onsay yimɓe ɗiɗo wonduɓe e ngesa woota , goɗɗo e maɓɓe ƴettete , oya on lutta .
Wano non kadi , rewɓe ɗiɗo wonɓe unidude , goɗɗo e maɓɓe ƴettete , oya on lutta .
Awa wattanee yiila , ko fii on andaa ko e ɲalaande honde Joomiraaɗo mon on aroyta .
Ko fii andee fota , si tawno jom galle no andunoo nde ngujjo on araynoo wujjugol e nder jemma on , o wattanayno yiila , hara o accaali galle makko ɗen fusee .
Ko ɗun waɗi , onon kadi hebilee , ko fii Ɓii-Aaden on aroyay e saa'i nde on sogitaaki . »
« Hara ko jiyaaɗo hombo reeniiɗo holniiɗo woni ko jom mun halfinta neemingol kurkaaɗi mun ɗin e saa'i haanuɗo ?
Maloore wonanii on jiyaaɗo , mo jom mun ari tawi no jokkiri non .
Ka haqiiqa mi andinii on , o halfinay mo jawle makko ɗen fow .
Kono si tawii on jiyaaɗo ko bonɗo , wi'oowo : Jom an neeɓii araali ,
onsay , o nangana tilfugol ɗimmooɓe makko ɓen , hara kanko himo ɲaama yarida e mandilooɓe ɓen ,
jom on jiyaaɗo aray nde on jiyaaɗo sabbaaki mo , e saa'i mo o sogitaaki ,
o letta mo lette sattuɗe , o waɗa mo ka faasiqiiɓe ɓen waɗetee ton , ka wullaandu e ŋatindiro ɲiiƴe woni ton .
« Awa laamu kammu ngun no wa'i wa nde jiwɓe sappo ƴetti lampuuji mun , yahi fii fottoygol e jom jomba .
Tawi njowo e maɓɓe ko njofooɓe , ɓeya njowo ko faamuɓe .
Ko njofooɓe ɓen ƴettata lampuuji mun ɗin , ɓe ronki naɓorde nebban ko ɓe huɓɓinira ɗi ,
kono faamuɓe ɓen kaɲun ardi e lampuuji e tindohoy nebban .
Nde tawnoo jom jomba neeɓii , fow soƴƴii ɗaanii .
« Ɓay wonii tumbere jemma , ewnaa : E hino jom jomba ! Yaltee fii jaɓɓagol mo !
Onsay ɓen jiwɓe immii , ɓe eɓɓindanii lampuuji maɓɓe ɗin .
Njofooɓe ɓen wi'i faamuɓe ɓen : Okkoree men nebban , ko fii lampuuji amen ɗin no e fii ɗaanagol !
Faamuɓe ɓen jaabii ɓe , wi'i : Oo'o , ɗan yonataa ! Yahee soodoyon ka yeeyooɓe ɓen .
« Fewndo ko ɓe yahi soodoygol , jom jomba hewti . Hebulinooɓe ɓen naatidi e makko ka peera , baafe ɗen ombaa .
Ɓay nettii , ɓeya jiwɓe kadi ari , ɓe wi'i : Koohoojo , Koohoojo , udditanee men !
Kono o jaabii ɓe , o wi'i : Ka haqiiqa , mi andaa on ! »
Onsay Iisaa wi'i : « Awa wattanee yiila , ko fii on andaa ɲalaande e saa'i nde mi arata . »
« Laamu Alla ngun no wa'i kadi wa neɗɗo fokkituɗo safaari . O noddi kurkaduuɓe mun , o halfini ɓe jawle makko ɗen .
O jonni goɗɗo on talanji jowi , o jonni oya talanji ɗiɗi , o jonni tammo on talanru wooturu , mo bee e taaqa mun , onsay o yahi e safaari makko .
Ɗon kisan hendiiɗo talanji jowi ɗin yahi gollitiroyi ɗi , o heɓoyi talanji jowi e hoore majji .
Wano non kadi hendiiɗo talanji ɗiɗi on , o heɓi e hoore majji talanji ɗiɗi .
Kono hendinooɗo talanru wooturu on , o yahi , o jasi ngayka , o iri mbuuɗi jom makko ɗin .
« Ɓay neeɓoyii , jom ɓen kurkaaduuɓe arti . O landitii ɓe ko honno ɓe golliri .
Hendinooɗo talanji jowi on ɓadii , o addidi ɗi e talanji jowi goo kadi , o wi'i : Koohoojo , on acciranno talanji jowi , awa e hino talanji jowi kadi ko mi heɓi e hoore majji kon .
Jom makko wi'i mo : A waɗii ko moƴƴi , yo kurkaaduujo moƴƴo holniiɗo . Ko fii a nunɗii e hoore ko fanɗi , mi waɗete e hoore ko ɗuuɗi . Weltodu e jom maa !
« Hendinooɗo talanji ɗiɗi on kaɲun kadi ɓadii , wi'i : Koohoojo , on acciranno talanji ɗiɗi , e hino talanji ɗiɗi ko mi heɓi e hoore majji kon .
Jom makko wi'i mo : A waɗii ko moƴƴi , yo kurkaaduujo moƴƴo holniiɗo . Ko fii a nunɗii e hoore ko fanɗi , mi waɗete e hoore ko ɗuuɗi . Weltodu e jom maa !
« Hendinooɗo talanru wooturu on kaɲun kadi ɓadii , wi'i : Koohoojo , ɓay miɗo andunoo ko a neɗɗo sattuɗo fii , soɲitoowo ko a aawaa e wa'oowo ko a sankaa ,
mi huli , mi yahi , mi iroyi talanru maa ndun ka nder leydi . E hino ndu , jaɓu ko jeyɗaa kon .
« Jom makko jaabii mo wi'i : Ko an yo jiyaaɗo bonɗo puyɗo ! E hiɗa andunoo mi soɲitay ko mi aawaa , maa mi wa'ay ko mi sankaa ?
Awa , hiɗa haanunoo accude mbuuɗi an ɗin e juuɗe gollitirooɓe ɗi ɓen , ɗun , nde mi artunoo woo , mi hettayno ɗi mi jeynoo ɗin e hoore tono !
« Onsay jom makko wi'i : Jaɓitee ɗi e juuɗe makko , jonnon ɗi oo jogiiɗo talanji sappo ɗin !
Ko fii ko marɗo on ɓeydantee haa ɗuuɗa , kono mo maraa on jaɓitante hay yeru ko o mari kon .
Awa , jiyaaɗo fussaaqiijo on , bugee mo ka niwre ka ɓuri woɗɗude , ka wullaandu e ŋatindiro ɲiiƴe woni ton ! »
« Tuma Ɓii-Aaden on ardoyi e mangural mun ngal , wondude e malaa'ikaaɓe ɓen fow , o jooɗoyto ka jullere makko laamu darjinnde .
Onsay leƴƴi ɗin fow mottindirte yeeso makko . O sendindira yimɓe ɓen , wano ngaynaako sendindirirta baali e be'i .
O waɗira baali ɗin ka sengo makko ɲaamo , be'i ɗin ka sengo makko nano .
« Onsay Lanɗo on wi'ay wonirɓe ka sengo mun ɲaamo ɓen : Aree , yo ɓe Ben an barkini ! Hendoɗon ndondi laamateeri eɓɓananoondi on ndin gila ka fuɗɗoode aduna on .
Ko fii mi weelano , okkorɗon mi ko mi ɲaama , mi ɗonɗano , okkorɗon mi ko mi yara , mi wonno koɗo , wernuɗon mi ,
mi holi , holtinɗon mi , mi ɲawi , dankiɗon mi , mi sokaa , ndaaruɗon mi .
« Onsay feewuɓe ɓen jaaboyto mo , wi'a : Joomi , ko honde tuma men yi'u-maa hiɗa weelaa , men okkor-maa ko ɲaamaa , maa ka ɗonɗaɗaa , men okkor-maa ko yaraa ?
E ko honde tuma men yi'u-maa ko a koɗo , men wernu-maa , e ka holuɗaa , men holtin-maa ?
E ko honde tuma men yi'u-maa hiɗa nawni , maa hiɗa sokii , men yahi e maa ?
Onsay Lanɗo on jaaboto ɓe , wi'a : Ka haqiiqa mi andinii on , nde tawnoo on waɗanii ɗun ɓurɗo fanɗude e musiɓɓe an ɓen , tawi ko min waɗanɗon ɗun .
« Ɓawto ɗun o wi'a wontirɓe ka nano makko ɓen : Pottitee lan , yo huɗaaɓe , yahee ka yiite poomayankeewe eɓɓanaange Ibuliisa e malaa'ikaaɓe mun .
Ko fii mi weelano , on okkoraano lan ko mi ɲaama , mi ɗonɗaa , on okkoraali lan mi yara ,
mi woni koɗo , on wernaali lan , mi holi , on holtinaali lan , mi nawni , mi sokaa , on ndaaraali lan !
« Onsay kamɓe kadi ɓe jaaboyto , ɓe wi'a : Joomi , ko honde tuma men yi'u-maa hiɗa weelaa , maa hiɗa ɗonɗaa , maa ko a koɗo , maa hiɗa holi , maa hiɗa nawni , maa e kaso , men wallaali ma ?
« Onsay o jaaboyto ɓe , o wi'a : Ka haqiiqa mi andinii on , nde tawnoo on waɗanaali ɗun goɗɗo e ɓee ɓurɓe fanɗude , tawi ko min woni on waɗanaali ɗun !
Ɓen non nawrete ka lette poomayankeeje . Kono feewuɓe ɓen nawrete ka ngurndan poomayankejan . »
Ɓay wonii Iisaa gaynii ɗin yewtereeji fow , o wi'i taalibaaɓe makko ɓen :
« Hiɗon andi si balɗe ɗiɗi feƴƴi , Juldeere Yawtaneede nden waɗay , awa Ɓii-Aaden on wattete e joge fii yo o fempe e leggal altindiraangal . »
Tawi onsay hooreeɓe yottinooɓe sadaka ɓen e mawɓe jamaa on no mooɓondiri ka nder tata yottinoowo mawɗo sadaka on , ɗun ko oo wi'eteeɗo Qayaafa .
Ɓe haldi nangirgol Iisaa ƴoyre , ɓe wara .
Kono fow e mun ɓe wi'i : « Hinaa ka fewndo juldeere , fii wota murtaldu waɗu e hakkunde jamaa on . »
Nde tawnoo Iisaa no ka saare Betanii , ka suudu Sim'uunu , oo nawnunooɗo ɗamajan ,
debbo ari tawi mo kanko Iisaa . Tawi on debbo no jogii tindohun hayre daneere tew angiri satta-cogguuri . Wa fewndo ko Iisaa jooɗii fii nafagol , kanko debbo on o juuri angiri ndin ka hoore Iisaa .
Ɓay wonii taalibaaɓe ɓen yi'ii ɗun , ɓe seytini , ɓe wi'i : « Ko honɗun woni nafa ndee bonnere ?
En waawayno yeeyude ndii angiri ko satti , jonna coggu mayri on miskinɓe ɓen . »
Ɓay Iisaa andii ɗun , o wi'i ɓe : « Ko honɗun sattinanton oo debbo ? Ko fii ko kuugal moƴƴal o waɗanimmi .
Miskinɓe ɓen kan , hiɗon wondi e maɓɓe soono woo , kono min , on wondataa e an soono woo .
Ko o hibbiri ndii angiri ka ɓandu an , ko fii no mi hebulanora surreede .
Ka haqiiqa mi andinii on , kala ka oo Kibaaru Moƴƴo feɲɲinaa e aduna on , fii koo ko oo debbo waɗi kadi sifete , o anditanee . »
Onsay goɗɗo e sahaabaaɓe Iisaa ɓen sappoo e ɗiɗo , ɗun ko Yudaasi Iskariiyu , yahi ka hooreeɓe yottinooɓe sadaka ɓen ,
o wi'i : « Ko honɗun waawoton mi okkude , mi watta Iisaa e juuɗe mon ? » Ɓe limani mo tammaaji cappanɗe tati kaalisi .
Gila ontuma himo ɗaɓɓude feere no o wattira Iisaa e juuɗe maɓɓe .
Ka ɲallal aranal Juldeere Bireedi ɗe Aldaa e Lewen ɗen , taalibaaɓe ɓen ari , wi'i Iisaa : « Ko honto faalaɗon yo men moƴƴinanoy on nafakka Juldeere Yawtaneede nden ? »
O jaabii ɓe , o wi'i : « Yahee ka saare haa ka kaariijo , wi'on mo : Karamoko'en wi'ii woo : Saa'i maɓɓe on ɓadike , ko ka mon ɓe juulidata e taalibaaɓe maɓɓe ɓen Juldeere Yawtaneede nden . »
Taalibaaɓe ɓen waɗoyi ko Iisaa yamiri ɓe kon , ɓe moƴƴini nafakka juldeere nden .
Ɓay niɓɓii , kanko Iisaa o ɓadii fii nafagol , wondude e sappoo e ɗiɗooɓe ɓen .
E nder ko ɓe ɲaamata kon , o wi'i : « Ka haqiiqa mi andinii on , goɗɗo e mon janfoto lan . »
Ɓe aani fota . Onsay mo bee e maɓɓe woni e wi'ugol mo : « E hara Koohoojo , ko min ? »
O jaabii ɓe , o wi'i : « Ko on mo mi yollidi jungo e miran gooto janfotoo lan .
Awa Ɓii-Aaden on no yahude wano fii makko windori non , kono bone wonanii on janfotooɗo Ɓii-Aaden on . Ko ɓurnoo moƴƴande on neɗɗo ko si o jibinanooka ! »
Onsay Yudaasi , ɗun ko janfotooɗo mo on , ƴetti haala kan , wi'i : « Karamoko'en , e hara ko min ? » Iisaa jaabii : « Ko wano wi'irɗaa non ! »
E nder ko ɓe ɲaamata kon , Iisaa ƴetti bireedi . Ɓay o gaynii du'aade , o taƴiti , o jonni taalibaaɓe ɓen , e hoore himo wi'a : « Jaɓee ɲaamon , ɗunɗoo ko ɓandu an ndun nii . »
O ƴetti kadi jardukun waɗorkun njaram , o jarni Alla , o jonni ɓe , e hoore himo wi'a : « On fow yaree .
Ko fii ɗun ko ƴiiƴan an ɗan nii , ƴiiƴan ahadi hibboyteeɗan ɗan fii yaafuyee junuubaaji ɗuuɗuɓe .
Mi andinii on , mi yaritataa hande kadi njaram ɓiɓɓe wiiɲu haa ɲande mi yaridoyta e mon njaram wiiɲu kesan ka laamateeri Baaba an . »
Ɓay wonii ɓe beytii beyti Zabuura , ɓe yahi ka Fello Zaytuuni .
Onsay Iisaa wi'i ɓe : « E nder oo jemma , on fow on selay lan , ko fii no windii : Mi waray ngaynaako on , wuro baali ngon saakoo .
Kono tuma mi immintinaa , mi hikkanto on yeeso , tawoyon mi Jaliilu . »
Onsay Petruusu ƴetti haala kan , wi'i mo : « Hay si fow selay on , min non mi selataa on few . »
Onsay Iisaa jaabii mo , wi'i : « Ka haqiiqa mi andinii ma , e oo jemma tigi , ado ndonto ƴoggude , haray a yeddii fii an laabi tati . »
Petruusu jaabii mo kadi , wi'i : « Hay si tawii bee mi maayida e mon , mi yeddataa fii mon few ! » Taalibaaɓe ɓen fow kadi wi'iri non .
Ɓawto ɗun Iisaa yaadi e maɓɓe e ndee nokkuure wi'eteende Jatsaymaani , o wi'i taalibaaɓe ɓen : « Jooɗee ɗoo haa mi woɗɗitoo fii toragol . »
O naɓori Petruusu e ɓiɓɓe Zabadii ɓen ɗiɗo . Onsay o fuɗɗii heɓude annde e sokola ,
o wi'i ɓe : « Wonkii an kin no aani haa e mayde . Wonee ɗoo , hiiren . »
Onsay o yahi yeeso seeɗa , o sujji , o torori nii , o wi'i : « Baaba an , si no gasa , yo kun jardukun tampere pottito lan . Kono non wota faale an on waɗu , kono yo faale maa on waɗu . »
O artoyi e taalibaaɓe ɓen , o tawi ɓe ɗaanike . O wi'i Petruusu : « Jaka on waawaali hiiridude e an hay saa'i gooto ?
Hiiree toroɗon fii wota on naatu e jarrabi . Wonkii kin no yiɗi waɗugol ko moƴƴi , kono ɓandu ndun no lo'i . »
O woɗɗitii ɓe kadi ɗimmun , o torori nii , o wi'i : « Baaba an , si tawii gasataa ka kun jardukun tampere pottitoo lan , hara mi yaraali kun , yo faale maa on waɗu . »
O artoyi kadi , o tawi ɓe ɗaanike , ko fii hari gite maɓɓe ɗen teddii .
O acci ɓe ɗon , o yahi , o woɗɗitii ɓe kadi , o torii kadi tammun , o fillitii ɗin konguɗi .
Onsay o arti e taalibaaɓe ɓen , o wi'i ɓe : « E on ɗaani kadi , fowtiɗon ? Awa jooni saa'i on ɓadike , Ɓii-Aaden on no watteede e juuɗe junuubanke'en .
Immee mahen , ko fii wonɗo janfaade lan on ɓadike ! »
E nder ko o yewtata kon , hawrondiri Yudaasi , tawdaaɗo e sappoo e ɗiɗooɓe ɓen , hewtidii e jamaa ɗuuɗuɗo jogiiɗo kaafaaje e bedi , immorde e hooreeɓe yottinooɓe sadaka ɓen e mawɓe jamaa on .
Tawi wonɗo mo janfaade on waɗaniino ɓe ndee maande ɗoo , o wi'i : « Mo mi hirbii woo , haray ko on . Nangee mo . »
Tun o ɓadii Iisaa , e hoore himo wi'a : « On jaaraama karamoko'en ! » Onsay o hirbii mo .
Iisaa wi'i mo : « Giɗo an , waɗu ko arɗaa waɗugol kon . » Onsay ɓen yimɓe ɓadii , fawi Iisaa juuɗe , ɓe nangi mo .
Tun , goɗɗo e wondunooɓe e Iisaa ɓen fonti jungo , sorti kaafa mun kan , o soppi kurkaadu yottinoowo mawɗo sadaka on , o itti mo nowru ndun .
Onsay Iisaa wi'i mo : « Wattu kaafa maa kan ka ka wonnoo ɗon , ko fii ƴettuɓe kaafa ɓen fow , ko kaafa mulirtee .
Kaa a sikku mi waawataa toraade Ben an ballal , o addanammi kisan ɓuri koneeli sappoo e ɗiɗi malaa'ika ?
Kono si ɗun waɗii , haray ko honno ko bindi ɗin wi'i kon laatorta ? Ɓay ko ɗi wi'i kon ko nii haani wonirde ! »
Onsay Iisaa wi'i jamaa on : « Hiɗon ardi e kaafaaje e bedi fii nangugol lan , wa si ko ngujjo aranɗon ? E hin-le ɲande woo miɗo jooɗii ka juulirde mawnde , miɗo janna , on nangaali lan .
Kono ɗun fow ko waɗiri ko fii ko annabaaɓe ɓen windunoo kon yo laato . » Onsay taalibaaɓe ɓen fow acci mo ɗon , dogi .
Onsay nanguɓe Iisaa ɓen naɓi mo ka yottinoowo mawɗo sadaka on , ɗun ko Qayaafa , ka jannooɓe fii Sariya on e mawɓe ɓen mottondiri ɗon .
Tawi Petruusu no iwtiri ɓaawo makko ka woɗɗitii haa ka tata yottinoowo mawɗo sadaka on . O naati , o jooɗodi e aynooɓe ɓen fii andugol ko honno ɗun wattinirta .
Tawi hooreeɓe yottinooɓe sadaka ɓen e dental fewjooɓe ɓen fow no ɗaɓɓa seedeeji fenaandeeji goo e hoore Iisaa fii no ɓe warira mo ,
kono ɓe heɓaali , fii kala seeditotooɓe penaale ɗuuɗuɓe arii . Kono ɓawto ɗun yimɓe ɗiɗo ari ,
ɓe wi'i : « Oo wi'ii no waawi lancude juulirde Alla mawnde nden , darnitoo nde e nder balɗe tati . »
Onsay yottinoowo mawɗo sadaka on immii , wi'i mo : « A jaabotaako hay huunde e ko ɓee woni seeditaade e hoore maa kon ? »
Kono Iisaa fanki . Yottinoowo mawɗo sadaka on wi'i mo : « Mi woondinirii ma Alla Wuuruɗo on , yeeto men si ko an woni Almasiihu on , ɗun ko Ɓiɗɗo Alla on . »
Iisaa jaabii mo wi'i : « Ko wano wi'irɗaa non . E hoore ɗun mi andinii on , gila jooni on yi'ay Ɓii-Aaden on no jooɗii ka sengo ɲaamo Jom Bawgal on , no arda e duule iwrude ka kammu . »
Onsay yottinoowo mawɗo sadaka on seeki conci mun ɗin , wi'i : « O hoynii Alla ! Ko seedeeji honɗi kadi faalaɗen ? On nanii hoyre makko nden !
Ko honɗun sikkuɗon ? » Ɓe jaabii mo , ɓe wi'i : « Himo foddi e mayde ! »
Onsay ɓe tutti mo ka yeeso , ɓe uttii mo , woɓɓe ɓen bantii mo
e hoore hiɓe wi'a : « Ko an yo Almasiihu , hotto ko hombo luubi-maa ! »
Onsay tawi Petruusu no jooɗii ka nder tata . Debbo kurkaaduujo ari ɓadii mo , wi'i : « An kadi hiɗa wondunoo e Iisaa , oo jeyaaɗo Jaliilu . »
Kono o yeddi yeeso fow , o wi'i : « Mi andaa ko wonɗaa wowlude ! »
Wa ko o fokkitiri ka dambugal njanal , debbo kurkaaduujo goo kadi yi'i mo , wi'i wonnooɓe ɗon ɓen : « Oo no wondunoo e Iisaa , oo jeyaaɗo Naasirata . »
O yeddi kadi e nder woondoore , o wi'i : « Mi andaa oo neɗɗo ! »
Ɓay nettii seeɗa , wonnooɓe ɗon ɓen ɓadii , wi'i Petruusu : « Ka haqiiqa ko a goɗɗo e maɓɓe , ko fii haala maa kan no holli iwdi maa ndin . »
Onsay o woni e huɗitagol woonda , wi'a : « Mi andaa oo neɗɗo ! » Tun , ndontoori ndin ƴoggi .
Petruusu anditi kisan kongol ngol Iisaa wi'unoo mo ngol , wonde : « Ado ndonto ƴoggude , a yedday fii an laabi tati . » Onsay o yalti ka yaasi , o wulli wullaandu sattundu .
Ɓay weetii , hooreeɓe yottinooɓe sadaka ɓen fow e mawɓe jamaa on fewjodi fii no ɓe warira Iisaa .
Ɓay wonii ɓe haɓɓii mo , ɓe naɓi mo , ɓe watti e juuɗe Pilaatu , ɗun ko hooreejo diiwal ngal .
Ɓay Yudaasi janfiiɗo mo on tawii Iisaa happanaama wareede , o ninsi , o natti tammaaji cappanɗe tati kaalisi ɗin ka hooreeɓe yottinooɓe sadaka ɓen e ka mawɓe ɓen ,
e hoore himo wi'a : « Mi waɗii junuubu , fawugol mo bonnaa mayde . » Ɓe jaabii mo , ɓe wi'i : « Haaju amen e ɗun ? Ɗun ko haaju maa ! »
Onsay Yudaasi bugii tammaaji kaalisi ɗin ka nder juulirde mawnde , o iwi ɗon , o yahi , o wengitoyii .
Hooreeɓe yottinooɓe sadaka ɓen mooɓiti tammaaji kaalisi ɗin , ɓe wi'i : « Dagaaki ka ɗi wattee ka marirde laaɓunde , ko fii ko ɗi coggu ƴiiƴan . »
Ɓay wonii ɓe fottanii , ɓe ƴetti ɗin mbuuɗi , ɓe soodi ngesa mahoowo paya fii ko wona berɗe hoɓɓe .
Ko ɗun waɗi si mban ngesa no wi'ee haa hande Ngesa Ƴiiƴan .
Ko nii ko annabi Yeremiiya wi'unoo kon laatori , wonde : « Ɓe ƴettii tammaaji cappanɗe tati kaalisi ɗin , ɗun ko mbuuɗi ɗi Isra'iilayankeeɓe ɓen fottunoo yoɓugol fii makko ɗin ,
ɓe soodii ɗi ngesa mahoowo paya , wano Joomiraaɗo on yamirirnoo lan non . »
Ɓay wonii Iisaa ɓannaama yeeso hooreejo diiwal ngal , kanko hooreejo on o landii mo , o wi'i : « Hara ko an woni lanɗo Yahuudiyanke'en ? » Iisaa jaabii mo : « Ko wano wi'irɗaa non . »
Kono o jaabaaki huunde e ko hooreeɓe yottinooɓe sadaka ɓen e mawɓe ɓen tooɲata mo kon .
Onsay Pilaatu landii mo , wi'i : « A nanaali koo ko ɓe woni seeditaade e hoore maa fow ? »
Kono Iisaa jaabaaki mo hay huunde e ɗun . Ɗun ŋalɗini hooreejo diiwal ngal fota .
Tawi juldeere kala , hooreejo diiwal ngal no woowi accitande ɓe kasoojo gooto , mo jamaa on torinoo fii mun woo .
Hari hiɓe marnoo kasoojo andanooɗo fii mun , wi'eteeɗo Barabaasi .
Nde tawnoo hiɓe mooɓondiri , Pilaatu landii ɓe , o wi'i : « Ko hombo e ɓee faalaɗon yo mi accitan on ? Ko Barabaasi kaa ko Iisaa , wi'eteeɗo Almasiihu on ? »
Ko fii hari himo andunoo ko sabu nawliigu ɓe waɗiri Iisaa e joge .
Wa fewndo ko o jooɗii himo ɲaawude ka ɲaawirdu , ɓeyngu makko nuli e makko , wi'i : « Wota a ukko e fii oo feewuɗo , ko fii hande mi tampii fota e koyɗol fii makko . »
Kono hooreeɓe yottinooɓe sadaka ɓen e mawɓe ɓen ƴuuni jamaa on tortagol Barabaasi , ɓe wara Iisaa .
Onsay hooreejo diiwal ngal ƴetti haala kan , wi'i ɓe : « Ko hombo e hakkunde ɓee ɗiɗo faalaɗon yo mi accitan on ? » Ɓe jaabii : « Ko Barabaasi ! »
Pilaatu wi'i ɓe kadi : « Ko honɗun non mi waɗata Iisaa , oo wi'eteeɗo Almasiihu ? » Fow jaabii : « Ko yo o fempe ! »
Kanko hooreejo diiwal ngal , o wi'i : « Hara ko bone hombo oo waɗi ? » Ɓe ɓurti ewnaade , wi'a : « Yo o fempe ! »
Ɓay Pilaatu tawii alaa waawude huunde , awa kadi murtaldu ndun ɓeydoto woni , onsay o ƴetti ndiyan , o sooɗii e tawnde jamaa on , o wi'i : « Min mi tawetaake e hibbugol ƴiiƴan oo ɗan ! Ɗun ko onon wonani ! »
Onsay jamaa on fow jaabii , wi'i : « Si men tooɲu mo , yo ƴiiƴan makko ɗan hibbitu e hoore amen , e hoore ɓiɓɓe amen ɓen kadi ! »
Ɓawto ɗun , Pilaatu accitani ɓe Barabaasi . Ɓay wonii Iisaa gaynaama focceede , kanko Pilaatu o watti mo e juuɗe maɓɓe fii yo o fempe .
Onsay suufaaɓe hooreejo diiwal ngal naɓi Iisaa ka nder suudu laamu , ɓe mottindiri dental suufaaɓe ɓen fow , ɓe hunditi mo .
Ɓe ɓorti mo conci ɗin , ɓe ɓorni mo dolokke boɗeejo .
Ɓe sacci katanwol bulle , ɓe waɗi ka hoore makko , ɓe tambini mo kalinwol ka jungo makko ɲaamo . E hoore ɗun ɓe ari , ɓe jiccii yeeso makko e nder jalnori , e hoore hiɓe wi'a : « Salminaango e maa , yaa an lanɗo Yahuudiyankeeɓe ! »
Ɓe tutti mo , ɓe ƴetti kalinwol ngol , ɓe tappiri mo ka hoore .
Ɓay wonii ɓe gaynii mo waɗude jalnori , ɓe ɓorti mo dolokke on , ɓe ɓorni mo conci makko ɗin , ɓe naɓi mo fii fempoyegol .
Ko ɓe yaltata , ɓe fotti e gorko mo Sirenii wi'eteeɗo Sim'uunu , ɓe karhi mo naɓugol leggal Iisaa altindiraangal ngal .
Ɓay wonii ɓe hewtii e ndee nokkuure wi'eteende Golgotaa , ko woni firo ɗun ko Nokkuure Laalagal Hoore ,
ɓe okkori mo njaram jillaaɗan hahhannde . Kono ɓay o mettike ɗan , o jaɓaali yarude .
Ɓay wonii ɓe fempii mo , ɓe sendiri conci makko ɗin urɓa .
E hoore ɗun ɓe jooɗii ɗon , ɓe ayni mo .
Ɓe waɗi ka dow hoore makko bindi ɓanginɗi fii ko o happiranaa kon , ɗun ko : « Ko oo woni Iisaa Lanɗo Yahuudiyanke'en . »
Tawi wuyɓe ɗiɗo no fempidaa e makko , goɗɗo on ka sengo makko ɲaamo , oya on ka nano makko .
Tawi feƴƴooɓe ɓen no hoyna mo , hayla hoore ,
hara hiɓe wi'a : « An oo wi'unooɗo lancay juulirde mawnde nden , darnita nde e nder balɗe tati , dandito an tigi ! Si tawii ko an woni Ɓiɗɗo Alla on , tippo ka leggal altindiraangal ɗon ! »
Tawi hooreeɓe yottinooɓe sadaka ɓen e jannooɓe fii Sariya on ɓen e mawɓe ɓen kaɲun kadi no jalaynoo mo , wi'a :
« O dandii ɓeya , kono o waawataa dandude hoore makko ? Si ko o lanɗo Isra'iila'en , yo o jippo ka leggal altindiraangal , ɗun en gomɗinay mo .
Ɓay himo halfinii e Alla , yo Allaahu on dandu mo jooni si himo yiɗi mo , ko fii o wi'ii ko o Ɓiɗɗo Alla ! »
Tawi wuyɓe ɓe o fempidaa ɓen no yennira mo wano non kaɲun kadi .
Gila naange e hoore , niwre waɗi e leydi ndin fow haa ka ɓaawo fanaa .
Telen wa ka ɓaawo fanaa , Iisaa ewnii ko tiiɗi , o wi'i : « Iilooyi , Iilooyi , lama sabaxtanii ? » ( Ɗun no firi : Alla an , Alla an , ko fii honɗun tertaniɗaa mi ? )
Woɓɓe e wonnooɓe ɗon ɓen nani ko o wi'i kon , ɓe wi'i : « O noddii Iiliiya ! »
Tun , goɗɗo e maɓɓe dogi , ƴettoyi linsere , o ɓuɓɓini nde haa nde loppii ndiyan lammuɗan , o waɗi nde e tuggordu , o townani mo fii yo o yaru .
Kono ɓeya wi'i : « Accu , ndaaren si Iiliiya aray danda mo . »
Iisaa ewnii kadi ko tiiɗi , o timmi .
Onsay wirngallo ngon ka juulirde mawnde seekii , woni pecce ɗiɗi , gila dow haa ley . Leydi ndin dimbii , pete ɗen feccii .
Genaale ɗen udditii , ɓalli yimɓe Alla maayunooɓe buy immitii ,
ɓe yalti ka genaale , ɓe naati ka saare hormorde ɓawto immitagol Iisaa , ɓe feeɲani yimɓe ɗuuɗuɓe .
Ɓay hooreejo suufaaɓe ɓen e wondunooɓe e makko ɓen fii aynugol Iisaa yi'ii ko leydi ndin dimbii kon e ko ari e waɗude kon , ɓe huli fota , ɓe wi'i : « Ka haqiiqa , hari oo ko Ɓiɗɗo Alla ! »
Tawi rewɓe ɗuuɗuɓe no ka woɗɗitii , no ndaara , tawi ko ɓen tigi jokkunoo Iisaa gila Jaliilu fii ko kurkanoo mo .
Tawi no tawdanoo e maɓɓe Mariyama jeyaaɗo Magaduuna , e Mariyama yumma Yaaquuba e Yuusufu , e yumma ɓiɓɓe Zabadii ɓen .
Ɓay niɓɓii , aaden alɗuɗo , wi'eteeɗo Yuusufu jeyaaɗo Raamati ari , tawi on kadi ko taalibaajo Iisaa .
O yahi ka Pilaatu , o torii mo hettugol furee Iisaa on . Onsay Pilaatu yamiri jonnugol mo mo .
Ɓawto ɗun , kanko Yuusufu o ƴetti furee on , o tumbi e kasannge laaɓuɗo ,
o belnoyi mo e qaburu keso mo o asunoo e feto fii hoore makko . O talli hayre njannde , o waɗi ka dambugal qaburu , o yahi .
Tawi Mariyama jeyaaɗo Magaduuna e Mariyama oya no jooɗii ɗon , fewtondiri e yenaande nden .
Bimbi nden ɲande , ɗun ko ɲande ɓawto hebulanagol fii aseweere nden , hooreeɓe yottinooɓe sadaka ɓen e Fariisiyaaɓe ɓen yaadi ka Pilaatu .
Ɓe wi'i : « Koohoojo , men anditii , oo majjinoowo wi'uno wa fewndo ko o wuuri , si balɗe tati feƴƴii o immitoto .
Awa yamir fii yo yenaande nden ayne haa ka ɲalaande tammere , fii wota taalibaaɓe makko ɓen aru wujjita furee on , wi'a jamaa on wonde o immitike e hakkunde mayɓe ɓen . Ɗun , nden majjinannde ɗon ɓuray aranere nden . »
Onsay Pilaatu wi'i ɓe : « E hino suufaaɓe ko yaha ayna . Yahee ayninon ɓe yenaande nden yeru no waawirɗon woo . »
Onsay ɓe yahi ka yenaande , ɓe ɓurti hiɓɓude hayre nden , nota . Ɓe joɗɗini ɗon aynooɓe ɓen .
Ɓay ɲalaande fowteteende nden feƴƴii , e alat ka subaka , ɗun ko ɲallal aranal e nder yontere nden , Mariyama jeyaaɗo Magaduuna e Mariyama oya yahi ndaarugol yenaande nden .
Tawi dimbannde leydi tiiɗunde waɗii , ko fii hari malaa'ikaajo Joomiraaɗo on tippike iwrude ka kammu , tallii hayre ombiranoonde yenaande nden , jooɗike e hoore mayre .
Tawi yeeso makko ngon no wa'i wa ndaygu , dolokke makko on kadi no rawniri wa cuddi .
Hakkee ko ɓen suufaaɓe aynunooɓe ɗon diwni kulol , ɓe wa'i wa mayɓe .
Kono malaa'ikaajo on wi'i ɓen rewɓe : « Onon wota on hulu , ko fii miɗo andi ko Iisaa fempaaɗo on wonɗon ɗaɓɓitude .
Awa o alaa ɗoo , o immitike , wano o wiirunoo non . Aree ndaaron nokkuure ka o belinoo ɗon .
Yahon tinna , andinoyon taalibaaɓe makko ɓen wonde o immintinaama e hakkunde mayɓe ɓen , awa kadi o adoyto on Jaliilu . Ko ton yi'oyton mo . Awa , mi yeetike on ɗun . »
Onsay ɓe pottitii yenaande nden heɲa , e hoore hiɓe huli , wondude e weltaare mawnde . Ɓe dogi fii yeetoyagol taalibaaɓe ɓen on kibaaru .
Onsay Iisaa ari fotti e maɓɓe , o wi'i ɓe : « Mi salminii on ! » Onsay ɓe ɓadii , ɓe nangi koyɗe makko ɗen , ɓe sujjani mo .
Ɓawto ɗun Iisaa wi'i ɓe : « Wota on hulu . Yahee , humpitoyon musiɓɓe an ɓen , yo ɓe yahu Jaliilu , ko ton ɓe yi'oytammi . »
Wa fewndo ko ɓen rewɓe woni ka laawol , tawi woɓɓe e suufaaɓe ɓen naatii ka saare , ɓe yeetike hooreeɓe yottinooɓe sadaka ɓen ko waɗi kon fow .
Ɓay wonii ɓen hooreeɓe yottinooɓe sadaka mottondirii e mawɓe ɓen , ɓe fewjodi , ɓe yeeni suufaaɓe ɓen kaalisi ɗuuɗuɗo ,
ɓe wi'i ɓe : « On wi'ay wonde taalibaaɓe makko ɓen arno jemma , wujjiti mo fewndo ko ɗaaniɗon .
Si hooreejo diiwal ngal non aru e nanude fii ɗun , men yahay , men yewta mo haa o hooloo , men itta on e annde . »
Onsay suufaaɓe ɓen ƴetti kaalisi on , ɓe waɗiri wano ɓe wi'iraa non . Kaa haala lolli e hakkunde Yahuudiyankeeɓe ɓen haa weetaango hande ngoo .
Taalibaaɓe ɓen sappoo e goo yahi Jaliilu , e hoore ngoo fello ngo Iisaa toɗɗaninoo ɓe .
Ɓay wonii ɓe yi'ii mo , ɓe sujjani mo . Kono woɓɓe e maɓɓe sikkitii .
Iisaa ɓadii ɓe , wi'iri ɓe nii : « Mi yeɗaama kala bawgal ka kammu e ka hoore leydi ,
awa yahee , waɗon leƴƴi ɗin fow taalibaaɓe , looton ɓe maande kisiyee e innde Baabaajo on e Ɓiɗɗo on e Ruuhu Seniiɗo on ,
waajoɗon ɓe ɗoftagol ko mi yamiri on kon fow . Awa , miɗo wondi e mon ɲande woo , haa ka lannoode aduna . »
Ko fuɗɗoode Kibaaru Moƴƴo Iisaa Almasiihu , Ɓiɗɗo Alla on , nii .
Wano windori non ka deftere annabi Isaaya : « Awa , miɗo imminde nulaaɗo an on yeeso maa , fii ko fertano-maa laawol maa ngol . »
« Kaa hawa ko hawa ewnotooɗo ka wulaa , wi'a : Moƴƴinee laawol Joomiraaɗo on , fewnon juri makko ɗin ! »
Yaayaa yaltiti no loota maande tuubuubuyee ka wulaa , e himo waajoo yimɓe ɓen yo ɓe aru , ɓe lootee maande tuubuubuyee fii yo junuubaaji maɓɓe ɗin yaafe .
Yimɓe diiwal Yahuuda ngal fow e hoɗuɓe Yerusalaam ɓen fow ari e makko . Ɓe qirritii junuubaaji maɓɓe ɗin , o looti ɓe maande tuubuubuyee ka maayo Yurdayniwol .
Tawi dolokke Yaayaa on ko leeɓi ngelooba , dattol keeci makko ɗin ko guri . Tawi ko kanu e njuuri buruure o ɲaamata .
Kanko Yaayaa o wi'i : « Ɓurɗo lan doole on no arude ɓaawo an mo mi hewtaa hay ugginagol , firta ɓoggi paɗe mun .
Min ko ndiyan mi woni on lootirde , kono kanko ko Ruuhu Seniiɗo on o lootirta on . »
Ko e on saa'i ɗon Iisaa iwi saare Naasirata e nder Jaliilu . Yaayaa looti mo Yurdayniwol .
E saa'i mo o ƴawaynoo ka ndiyan on , o yi'i kammu ngun no udditoo , Ruuhu Allaahu on no tippora e makko wa gabooru .
Onsay hawa nanii ka kammu , no wi'a : « Ko an woni Ɓiɗɗo an yiɗaaɗo on , miɗo weltor-maa . »
Onsay kisan , Ruuhu Allaahu on nawri Iisaa ka wulaa .
O woni ka wulaa e nder balɗe cappanɗe nay , Ibuliisa no ndarndoo mo . Tawi ko kulle buruure ɗen o wondi , malaa'ikaaɓe ɓen no kurkanoo mo .
Ɓay wonii Yaayaa wattaama e joge , Iisaa yahi Jaliilu , tawi himo waajoo fii Kibaaru Moƴƴo Alla on ,
himo wi'a : « Saa'i on hewtii , awa kadi laamu Alla ngun ɓadike ! Tuubee , gomɗinon Kibaaru Moƴƴo on ! »
E nder ko o takkotoo Weendu Jaliilu ndun kon , o yi'i Sim'uunu e Andaraawu miɲɲiraawo mun on no bugoo jalaaji ka weendu , ko fii hari ko ɓe yungooɓe .
Iisaa wi'i ɓe : « Jokkee lan , mi wattay on yungooɓe yimɓe . »
Ɗon kisan ɓe acciti jalaaji ɗin , ɓe jokki mo .
No ɓe yaarunoo seeɗa , Iisaa yi'i Yaaquuba ɓiɗɗo Zabadii on , e Yuuhanna miɲan makko kanko Yaaquuba , tawi ɓen kadi no e nder laana , hiɓe moƴƴintina jalaaji maɓɓe .
Kanko Iisaa o noddi ɓe kisan , ɓe acci ɗon ben maɓɓe Zabadii ka nder laana , wondude e ƴettanooɓe golle ɓen , ɓe jokki mo .
Ɓe yahi Kafernahuum . E ɲalaande fowteteende nden , ɗun ko aseweere nden , Iisaa naati ka juulirde , woni e jannugol .
Ko o jannaynoo kon ŋalɗini jamaa on , ko fii himo janniraynoo bawgal , hara wonaa wano jannooɓe fii Sariya on ɓen janniraynoo non .
Hawrondiri neɗɗo no ka juulirde maɓɓe ɗon mo jinnawii bonngii nangi , on sonki , wi'i :
« Hey ko honɗun faalanaɗaa men , an Iisaa oo jeyaaɗo Naasirata ? Hara ko mulugol men aranɗaa ? Min miɗo andi ko hombo wonu-maa , ko a Seniiɗo mo Alla ! »
Onsay Iisaa yamiri ngii , wi'i : « Fanku , yaltaa e oo neɗɗo ! »
Onsay ngin jinnawii yeƴi on neɗɗo , ngii yalti e makko , hingii haaca ko tiiɗi .
Fow ŋalɗi , landondiri , ɓe wi'i : « Ko honɗun woni ɗu'un ? Ko jannde heyre ardunde bawgal . Himo yamira hay jinnaaji bonɗi ɗin , ɗi ɗoftoo mo ! »
Onsay kisan , kibaaru fii makko lolli e nder diiwal Jaliilu ngal fow .
Ɓay ɓe yaltii ka juulirde ɗon , kamɓe e Yaaquuba e Yuuhanna , ɓe yahi ka galle Sim'uunu e Andaraawu .
Tawi esiraawo Sim'uunu suddiiɗo on no waalii nawnaare nguli-ɓandu . Tun , ɓe wowlani Iisaa fii makko .
Iisaa ɓadii mo , nangi jungo ngon , immini mo . Nguli-ɓandu kin yalti e makko , kanko debbo on o woni e kurkanagol ɓe .
Ɓay niɓɓii , wonii naange ngen mutii , ɓe addani mo ɲawɓe ɓen fow e ɓe jinna nangi ɓen fow .
Tawi saare nden fow no mottondiri ka yeeso dambugal .
O sellini ɲawɓe buy , tampirnooɓe ɲabbeeli nooneeji nooneeji . O raɗii kadi jinnaaji buy , o salii ɗi wowla , ɓay hari hiɗi andi mo .
Bimbi nden ɲande subaka , tawi hentaaki taho , o immii , o yalti , o yaari e nokkuure wulɗinnde , o woni e toragol Alla .
Onsay Sim'uunu e ɓe o wondunoo ɓen woni e ɗaɓɓitugol mo .
Ɓay wonii ɓe yi'ii mo , ɓe wi'i mo : « Fow no ɗaɓɓitude on . »
Iisaa jaabii ɓe , o wi'i : « Yahen ka koɗooli kawtirɗi e ɗoo , fii yo mi waajo ton kadi , ko fii ko ɗun addimmi . »
Onsay o yahi e nder Jaliilu fow , himo waajoo e nder juulirɗe ɗen , raɗoo jinna .
Onsay mo ɗamajan ari e makko , jiccii , jeeji mo , wi'i : « Si hiɗon yiɗi , hiɗon waawi lan sellinde , mi laaɓa . »
Iisaa yurmaa mo , fonti jungo mun ngon , meemi mo , wi'i : « Miɗo yiɗi , laato selluɗo laaɓaa . »
Ɗon kisan , ɗamajan ɗan iwi e makko , o selli , o laaɓi .
Iisaa immintini mo kisan e hoore yamiroore sattunde ,
o wi'i mo : « Reeno wota a wowlan ɗun hay gooto , kono yahu hollitoyoɗaa yottinoowo sadaka on , ittaa sadaka fii ko laɓɓinaɗaa kon wano Muusaa yamiri non , fii yo ɗun wonan ɓe seedee . »
Ɓay wonii on neɗɗo yahii , o woni e wowlugol towna ko waɗi kon , e lollingol haa tawi Iisaa waawataa naatude han kadi e saare e kene , kono ko ka ɓaawo ka wulɗini o wonaynoo . Tawi no iwree e cenɗe ɗen fow , aree e makko .
Balɗe seeɗa ɓawto ɗun , Iisaa arti Kafernahuum , yimɓe ɓen andi wonde himo ka suudu .
Yimɓe ɗuuɗuɓe mooɓii ɗon , tawi hay ka dambugal alaa ka rewee , Iisaa no yewta ɓe daaluyee on .
Yimɓe nayo rondii maaya-ɓanduujo , addani mo .
Nde tawnoo ɓe waawataa mo hewtinde Iisaa sabu ɗuuɗugol jamaa on , ɓe tufi warɲakere nden fewndo ka Iisaa woni ɗon , ɓe tippindini on maaya-ɓanduujo e ɓoggi dimborɗi ɗin .
Ɓay Iisaa yi'ii gomɗinal maɓɓe ngal , o wi'i maaya-ɓanduujo on : « Boobo an , junuubaaji maa ɗin yaafaama . »
Tawi woɓɓe e jannooɓe fii Sariya on no ɗon , hiɓe miijoo ka ɓerɗe maɓɓe :
« Ko fii honɗun oo kan wowliranta nii ? Ɗun ko hoynugol Alla ! Ko hombo waawi yaafaade junuubi , ko wonaa Alla ? »
Iisaa andiri kisan ruuhu mun on miijooji maɓɓe ɗin . O wi'i ɓe : « Ko honɗun miijantoɗon ɗun ka ɓerɗe mon ?
Enee , hakkunde wi'ugol maaya-ɓanduujo junuubaaji maa ɗin yaafaama e immo ƴettaa ɓoggi-dimborɗi maa ɗin , yahaa , ko honɗun e ɗii ɗoo ɓuri weeɓude ?
Fii no andiron wonde Ɓii-Aaden on no mari bawgal ka aduna ɗoo fii yaafagol junuubaaji » ,
o wi'i jukkuɗo on : « Mi yamirii ma , immo ƴettaa ɓoggi-dimborɗi maa ɗin , hootaa ka maa . »
On immii ɗon kisan yeeso maɓɓe , o ƴetti ɓoggi dimborɗi makko ɗin , o yalti . Sabu ɗun waɗi ɓe fow ɓe haawii , tawi hiɓe mawnina Alla , wi'a : « Hari haa hande men yi'aali sifa ɗun ! »
Iisaa yiltori kadi ka daande weendu . Jamaa on fow ari e makko , o woni e jannugol ɓe .
Wa ko Iisaa feƴƴata , o yi'i Lewi mo Alfaa no jooɗii ka ƴantirde sagalle . O wi'i mo : « Aru jokkaa mi ! » Kanko Lewi o immii , o jokki mo .
Ɓawto ɗun , Iisaa jooɗii fii ɲaamugol ka suudu Lewi , tawi ƴantooɓe sagalle ɗuuɗuɓe e junuubankeeɓe ɗuuɗuɓe no jooɗodi e makko , wondude e taalibaaɓe makko ɓen , ko fii hari jokkunooɓe mo ɓen no ɗuuɗi .
Ɓay jannooɓe fii Sariya on , ɓe fedde Fariisiyaaɓe ɓen , yi'ii himo ɲaamida e ƴantooɓe sagalle ɓen e junuubanke'en , ɓe wi'i taalibaaɓe makko ɓen : « E ko fii honɗun oo ɲaamidanta e ƴantooɓe sagalle ɓen e junuubanke'en ? »
Ɓay wonii Iisaa nanii ɗun , o wi'i ɓe : « Hinaa selluɓe ɓen hatonjini e ɲawndoowo , kono ko ɲawɓe ɓen . Awa min , wonaa noddugol feewuɓe ɓen mi arani , kono ko junuubankeeɓe ɓen . »
Tawi taalibaaɓe Yaayaa ɓen e Fariisiyaaɓe ɓen kaɲun no hoori . Ɓe ari , ɓe wi'i Iisaa : « Ko fii honɗun taalibaaɓe Yaayaa ɓen e ɓe Fariisiyaaɓe ɓen kaɲun hooranta , hara taalibaaɓe maa ɓen kan alaa hoorude ? »
Iisaa jaabii ɓe , wi'i : « Taw si njaatigiiɓe jom jomba no waawi hoorude nde hiɓe wondi e jom jomba ? Ɓe gasataa hoorude yeru jom jomba no wondi e maɓɓe .
Aray e saa'i nde jom jomba pottinaa e hakkunde maɓɓe . Onsay e ɗen balɗe ɗon ɓe hooray .
« Hay gooto ƴettataa ceelol bagi keso walkira dolokke kiɗɗo . Ɗun haray kesun ɗun naɓoray fow , wuddere nden ɓurta yaajude .
Hay gooto kadi loowataa njaram kesan e nder bootooji guri kiɗɗi . Si hinaa ɗun , ɗan njaram kesan wonay sabu ko feeri ɗin guri . Onsay njaram ɗan woo , bootooji guri ɗin woo , bona . Kono njaram kesan ko e nder bootooji guri kesi loowetee . »
E aseweere goo , ɗun ko ɲalaande fowteteende nden , hari Iisaa no rewude e gese ngawri . E nder yaadu maɓɓe ndun , tawi taalibaaɓe makko ɓen no woocora cawti ɗen gese .
Fariisiyaaɓe ɓen wi'i mo : « Ko honɗun ɓee waɗanta ko dagaaki e ɲalaande fowteteende nden ? »
Kono Iisaa jaabii ɓe , wi'i : « Hara on jangaali haa hande ko Daawuuda waɗunoo kon fewndo o weelaa , o faalaa ko o ɲaama , kanko e yimɓe wondunooɓe e makko ɓen ?
O naati ka nder suudu Alla fewndo oo yottinoowo mawɗo sadaka wi'eteeɗo Abiiyaataraa , o ɲaami bireediije weeɓitaaɗe fii sadaka ɗen , ɗe tawata ko yottinooɓe sadaka ɓen tun daganinoo ɲaamugol , o okkori kadi wonduɓe e makko ɓen . »
O wi'i ɓe kadi : « Aseweere nden ko fii yimɓe ɓen taganaa , yimɓe ɓen taganaaka fii aseweere nden .
Ko ɗun si ko Ɓii-Aaden on woni jom hay ɲalaande fowteteende nden . »
Iisaa naatiti kadi ka juulirde . Tawi maaya-jungoojo no nder ton .
Nde tawnoo Fariisiyaaɓe ɓen no faalaa tooɲude Iisaa , ɓe ayni mo , hiɓe ndaara si o ɲawnday mo e ɲalaande fowteteende nden .
Iisaa wi'i on maaya-jungoojo : « Immo daroɗaa ka hakkunde ɗoo . »
Ontuma Iisaa landii ɓen : « E hara no dagii ka goɗɗo waɗa ko moƴƴi maa ko boni , danda wonkii maa wona sabu makki e aseweere ? » Kono ɓe deƴƴi .
Onsay Iisaa ndaari ɓe e hoore himo tikki , aani fii sattere ɓerɗe maɓɓe ɗen . O wi'i on neɗɗo : « Fontu jungo maa ngon . » On fonti ngo , jungo makko ngon selli .
Onsay Fariisiyaaɓe ɓen yalti , ɓe woni e fewjodugol e yimɓe Heroodu lanɗo on fii no ɓe warira Iisaa .
Ɓawto ɗun , Iisaa e taalibaaɓe mun ɓen yaari ka weendu . Jamaa moolanaaɗo iwruɗo ka diiwal Jaliilu e ka diiwal Yahuuda
e Yerusalaam e Iduuma e leyɗe wonirɗe gaɗa Yurdayniwol ɗen e ɗii baŋŋeeji Tiiri e Siduuna jokki mo . On jamaa , nanunooɗo ko o wonnoo waɗude kon fow ari e makko .
Onsay Iisaa yamiri taalibaaɓe mun ɓen yo ɓe ɗaɓɓan mo laakun fii wota jamaa on ɓiƴu mo .
Nde tawnoo himo sellinde yimɓe ɗuuɗuɓe , tampirnooɓe ɲabbeeli ɓen fow wubbi e makko fii meemugol mo .
Kono ɓe jinna nangi ɓen , si yi'ii Iisaa , jiccotono yeeso makko , ewnoo , wi'a : « Ko a Ɓiɗɗo Alla ! »
Kono kanko Iisaa o yamirayno ɗin jinnaaji , o tentina wota ɗi feɲɲin fii makko .
Ɓawto ɗun , Iisaa ƴawi e fello , o noddi ɓe o faalaa ɓen , ɓen ari e makko .
O suɓii sappoo e ɗiɗo , o toɗɗii ɓe sahaabaaɓe , ko o wonda e mun , ko o immina waajoyoo ,
wondude e bawgal fii raɗagol jinnaaji ɗin .
Ɓen sappoo e ɗiɗo , ɓe o toɗɗii , ko Sim'uunu , on mo o jammi Petruusu ,
e Yaaquuba mo Zabadii , e Yuuhanna neene-gooto on on ( ɓen ɓe Iisaa jammi Bowanesiisa , ko woni firo ɗun ko « ɓiɓɓe-farɲitere » ) ,
e Andaraawu e Filiipu e Bartolomaawu e Matta e Tooma e Yaaquuba mo Alfaa e Taddaawu e Sim'uunu tawdaaɗo e fedde Zelotiiɓe ɓen ,
e Yudaasi Iskariiyu , janfoytooɗo mo on .
Ɓawto ɗun , kanko Iisaa o arti ka suudu . Yimɓe ɓen mooɓii kadi haa ka tawata kanko e taalibaaɓe makko ɓen ɓe waawataa hay ɲaamude .
Ɓay siɓɓe Iisaa ɓen nanii ɗun , ɓe ari nangugol mo , ko fii hari hiɓe wi'a : « O wilike ! »
Nde tawnoo jannooɓe fii Sariya on , iwruɓe Yerusalaam ɓen , no wi'a : « Balzabuula no e makko , ko tippude e lanɗo jinnaaji ɗin o woni raɗorde jinnaaji ɗin . »
Onsay Iisaa noddi ɓe , yewtiri ɓe misal , o wi'i : « Ko honno Ibuliisa waawirta raɗorde Ibuliisa ?
Si tawii laamateeri liddondirii kayri tigi , haray ndin laamateeri waawataa tabitude .
Awa kadi si suudu liddondirii , ndun suudu waawataa tabitude .
Si tawii non Ibuliisa dartike hoore mun tigi , o liddike hoore makko , haray o waawataa tabitude , haray fii makko lannii .
Ko fii hay gooto waawataa naatude e nder galle neɗɗo dolnuɗo , o mooɓa keyeeji on ɗin , ado o haɓɓude on neɗɗo dolnuɗo . Ko onsay doo o waawata mooɓude ko woni ka suudu on kon .
Ka haqiiqa mi andinii on , yimɓe ɓen yaafante junuubaaji ɗin fow e hoyreeji ɗi ɓe hoynata ɗin ,
kono kala hoynuɗo Ruuhu Seniiɗo on heɓataa yaafuyee few , haray himo fawtii junuubu haa poomaa . »
Ko Iisaa wi'iri ɓe ɗun , ko ɓay hiɓe wi'ude : « Jinna no e makko . »
Onsay yumma Iisaa e yumma-gootooɓe makko ɓen ari , darii ka yaasi . Ɓe immini goɗɗo ko noddana ɓe mo .
Tawi jamaa on no jooɗii , hundi mo , ɓe wi'i mo : « Yumma mon e yumma-gootooɓe mon ɓen no darii ka yaasi , hiɓe ɗaɓɓitude on . »
Iisaa jaabii ɓe , o wi'i : « Ko hombo woni yumma an e yumma-gootooɓe an ɓen ? »
Onsay o laƴƴi gite e hoore jooɗiiɓe hundi mo ɓen , o wi'i : « E hino yumma an e yumma-gootooɓe an ɓen .
Ko fii kala waɗuɗo faale Alla on , haray ko on woni yumma-gooto an on e bandiraawo an on e yumma an . »
Iisaa woni kadi e waajagol ka daande weendu . Hakkee ko jamaa mooɓinooɗo takko makko on ɗuuɗi , o bakii e laakun ka nder weendu , o jooɗii , jamaa on fow woni ka daande weendu .
O janniri ɓe piiji buy mise . E nder ko o waajotoo kon , o wi'i :
« Heɗee , ko remoowo yaltunoo sankugol .
E nder ko o sankata kon , gabbe goo yani ka ɗatal , colli ɗin ari moɗi ɗe .
Goɗɗe ɗen yani e hoore kaaƴe , ka leydi ɗuuɗaa , ɗe fuɗi heɲa sabu ɗewlugol leydi ndin .
Ɓay naange ngen yaltii , ɗe sumi ɗe yoori sabu angal ka ɗaɗi ɗin siŋoo .
Goɗɗe goo kadi yani ka sooƴoore , ɗe fuɗidi e mayre , sooƴoore nden moɗi ɗe , laatii ɗe rimaali few .
Goɗɗe goo yani ka leydi moƴƴiri . Ɗe fuɗi , ɗe mawni , ɗe sawti , cawti goo gabbe cappanɗe tati , cawti goo cappanɗe jeegoo , cawti goo teemedere . »
E hoore ɗun , o wi'i : « Mo no mari noppi nanirɗi yo nanu ! »
Ɓay luttii mo kanko tun , ɗowtunooɓe mo ɓen e sahaabaaɓe sappoo e ɗiɗooɓe ɓen woni e landagol mo firo ɗee mise .
O wi'i ɓe : « Onon on yeɗaama gundoo laamu Alla ngun , kono ɓee ka yaasi , ɓe wowlirante fow mise ,
fii yo ɓe ndaaru , hara ɓe yi'ataa , yo ɓe nanu , hara ɓe faamataa , fii wota ɓe tuubu , junuubaaji maɓɓe ɗin yaafee . »
O wi'i ɓe kadi : « On faamaali ngal misal ɗoo ? Ko honno non faamiroyton ɗeya mise fow ?
Remoowo on sanki awdi ndin , ɗun ko daalol ngol .
Woɓɓe no wa'i wa nde awdi sankaa ka ɗatal ka daalol ngol sankaa ɗon . Ɓe nana ngol tun , Ibuliisa ara , itta daalol sankaangol e maɓɓe ngol .
Woɓɓe goo kadi no wa'i wa nde awdi sankaa ka kaaƴe . Nde ɓe nani daalol ngol , ɓe jaɓa ngol heɲa e nder weltaare .
Kono ɓe alaa ɗaɗi , ko fii hinaa ɓe tabituɓe . Nde satteendeeji maa cukkeede aroyi sabu jokkugol maɓɓe daalol ngol , ɓe tertoto kisan .
Woɓɓe goo kadi no wa'i wa nde awdi sankaa ka sooƴoore . Ko ɓen woni nanooɓe daalol ngol ,
kono ngol ronka rimude e maɓɓe , ko fii haray ngol moɗiraama anndeeji aduna e ɗayniro jawle e faaleeji ngurndan goo .
Ɓeya ɓen non no wa'i wa nde awdi sankaa ka leydi moƴƴiri . Ko ɓen woni nanooɓe daalol ngol , jaɓa , ngol rima e maɓɓe , woɓɓe goo laabi cappanɗe tati , woɓɓe goo laabi cappanɗe jeegoo , ɓeya ɓen laabi teemedere . »
O wi'i ɓe kadi : « Taw si hara lampu ko ka wirnii waɗetee maa ko e ley danki ? E hara hinaa ka kene ?
Ko fii alaa ko suuɗii ko feeɲataa , awa kadi kala gundoo ko sakkitorta ko feeɲugol .
Mo no mari noppi nanirɗi yo nanu ! »
O wi'i ɓe kadi : « Wattanee yiila e ko heɗotoɗon kon . Ko fii ko sariyaare nde etirɗon nden etiranteɗon , ɓeyditaneɗon kadi .
Ko fii ko marɗo ɓeydantee , kono mo maraa on jaɓitante hay yeru ko o mari kon . »
O wi'i ɓe kadi : « Laamu Alla ngun no wa'i wa nde neɗɗo ƴetti awdi , sanki ka leydi .
Woni o ɗaanii woo , o ɗaanaaki woo , jemma e ɲalorma awdi ndin fuɗay , njanɗa , hara ko no o andiraa .
Leydi ndin fuɗinanay hoore mun , ndi adora puɗol ngol , hikka cawtol ngol , si gabbe ɗen kadi moƴƴinoo moƴƴa ka cawtol .
No gabbe ɗen ɓendiri , wortowal ngal no ƴetteede , ko fii haray baagol ngol fewndike . »
O wi'i kadi : « Ko honɗun eɓɓindirten e laamu Alla ngun , maa ko misal hongal hollirten ɗun ?
Hingu wa'i wa abbere bene , kon ko ɓuri fanɗude e ko aawetee kon fow ka leydi .
Kono si wonii nde aawaama , nde hawtoo , nde njanɗa , nde ɓura ko aawetee e naakoo kon fow , nde waɗa calɗi njani haa ka tawata colli ɗin ka weeyo waaway hoɗude ka ley ɗowdi makki . »
Ko mise buy wa'itaynooɗe nii o yewtiraynoo ɓe daaluyee on , noone no ɓe waawiraynoo faamirde .
O yewtirtaano ɓe si wonaa mise , kono si wonii ka weddii o sifantono fow taalibaaɓe makko ɓen .
Nden ɲande kiikiiɗe Iisaa wi'i ɓe : « Lumbiten gaɗa . »
Ɓe acciti jamaa on , ɓe naɓori Iisaa ka weendu e nder laakun kun o wonnoo e mun kun , laaɗe goo ɗowti ɓe .
Tun waabiliire tiiɗunde wondunde e hendu woni e wifugol , tawi morlooɗe ndiyan ɗen no piyoo e laakun kun , kun heewa ndiyan .
Tawi kanko Iisaa himo awlii ngawlu , ɗaanii ɓaawo . Ɓe findini mo , ɓe wi'i : « Karamoko'en , e on kippataa fii ko men woni mulude kon ? »
O immii , o toŋani hendu ndun , o wi'i ndiyan ɗan : « Deeƴu , fankaa ! » Hendu ndun deƴƴi , deeƴaango tiiɗungo waɗi .
E hoore ɗun o wi'i ɓe : « Ko fii honɗun hulanɗon ? E hara on alaa gomɗinal haa jooni ? »
Ɓe huli kulol tiiɗungol , ɓe wi'indiri : « Ko hombo woni oo ? Ko fii hay keneeli ɗin e baharu on ɗoftoto mo ! »
Ɓe hewtoyi gaɗa weendu ndun , ɗun ko e ndii leydi ɓee Gadariyankooɓe .
Nde Iisaa tippornoo ka laana , aaden mo jinna woni e mun iwri ka genaale , ari yeeso makko .
Tawi ka on mari hoɗo ko ka genaale . Hari hay gooto waawataa mo haɓɓude hande kadi , hay si tawii non ko jolokooje .
Ko fii hari soono woo o dumbete , o jolkee , o taƴa jolokooje ɗen , o hela dumbirɗe ɗen . Tawi hay gooto waawataa mo ɗahude .
Tawi jemma e ɲalorma ko ka genaale e ka pelle o tabiti , e himo sonka , barmintinora kaaƴe .
No o haccornoo Iisaa ka woɗɗi , o dogi , o ari , o jiccii yeeso makko ,
o ewnii ko tiiɗi , o wi'i : « Ko honɗun faalanaɗaa lan , an oo Ɓiɗɗo Alla Jom Ɓural ? Mi torike ma fii Alla , wota a lettan ! »
Ko fii hari Iisaa no wi'ude ngii : « Yaltu e oo neɗɗo , yo jinnawii ! »
Onsay Iisaa landii mo : « Ko honno inneteɗaa ? » On jaabii : « Ko Konu , ko fii meɗen ɗuuɗi ! »
Awa kadi hiɗi jeejaynoo mo fota fii wota o yaltin ɗi leydi ndin .
Tawi wuro kose moolanaango no ooraynoo ka binde falo ɗon .
Onsay jinnaaji ɗin jeeji Iisaa , hiɗi wi'a : « Nawru men e ɗii koseeji fii no men naatira e nder majji ! »
O newnani ɗi ɗun . Jinnaaji ɗin yalti e on neɗɗo , ɗi naati e nder ɗin koseeji . Onsay koseeji ɗin giddi ka falo , ɗi unoyii ka weendu , ɗi yoolii , tawi ko wa ɗi guluuji ɗiɗi .
Onsay ornaynooɓe ɗi ɓen dogi , ɓe fillitoyii ɗun ka saare e ka fulawaaji , yimɓe ɓen ari yi'ugol kon ko waɗi .
Ɓay ɓe arii e Iisaa , ɓe yi'ii on mo konu jinna wonnoo e mun no jooɗii ɓornii , wondi e hakkille timmuɗe , ɓe huli .
Yi'unooɓe ko waɗi kon fillitanii ɓe ko waɗi e hoore jinnanooɗo on kon e ko waɗi e koseeji ɗin kon .
Onsay ɓe woni e jeejugol Iisaa fii yo o yaltu ka leydi maɓɓe .
Wa ko kanko Iisaa o ƴawata ka laana , jinnanooɗo on torii mo yo o accu ɓe wonda .
Laatii Iisaa newnanaali mo , kono o wi'i mo : « Yahu ka mon , ɗun ko ka siɓɓe maa ɓen , fillitanoɗaa ɓe ko Joomiraaɗo on waɗan-maa kon fow e ko honno o yurmira-maa . »
Onsay o yahi , o woni e fillitagol e nder Dekapooli ko Iisaa waɗani mo kon fow . Heɗiiɓe mo ɓen fow ŋalɗi .
Ɓay Iisaa ƴettii laana kan , lumbitoyii gaɗa , jamaa moolanaaɗo ari , mooɓii takko makko kadi ka daande weendu .
Tun goɗɗo e hooreeɓe juulirde nden wi'eteeɗo Yaayirusu , ari . Ɓay o yi'ii mo , o yani e ley koyɗe makko .
O torii mo , o jeeji e hoore himo wi'a : « Ɓiɗɗo an jiwo on no e daande mayde . Seenee fawon sookeeje mon ɗen e makko fii no o daɗira , o wuura . »
Onsay Iisaa yaadi e makko . Jamaa ɗuuɗuɗo jokki mo , ɓittiri mo cenɗe ɗen fow .
Tawi kadi debbo no ɗon , heɓii duuɓi sappoo e ɗiɗi himo soncaade .
Tawi o tampii fota e juuɗe ɲawndooɓe ɗuuɗuɓe , awa kadi o ittii ko o jogii fow , ɗun nafaali huunde , kono ɲaw ngun ɓurtu .
Ɓay o nanii fii Iisaa no wowlee , o ari e jamaa on , o wontiri ɓaawo Iisaa , o meemi dolokke makko on ,
ko fii hari kanko debbo on himo miijoo : « Si mi waawii tun meemude conci makko ɗin , mi ndikkay . »
E on saa'i tigi ko o soncotonoo kon taƴi , o andi ka ɓandu makko wonde o ndikkii ɲaw makko ngun .
Tun Iisaa andi wonde bawgal makko ngal gollii goɗɗun . O yeƴƴitii e hakkunde mbatu ngun , o wi'i : « Ko hombo meemi conci an ɗin ? »
Taalibaaɓe makko ɓen wi'i mo : « Ndaaree jamaa ko ɓitti on , si hiɗon maaka ko hombo meemi lan ? »
Onsay o laƴƴi gite takko makko fii yo o yi'u waɗuɗo ɗun on .
Nde tawnoo debbo on no andi ko feƴƴi e makko kon , o huli , o diwni , o ari o yani e ley koyɗe Iisaa , o wowlani mo goonga on fow .
Kono Iisaa wi'i mo : « Jiwo an , gomɗinal maa ngal sellinii ma . Yahu e hoore ɓuttu , sellaa ɲaw ngu wonduɗaa ngun . »
Wa fewndo ko Iisaa yewtata ɗun , woɓɓe e jeyaaɓe ka hooreejo juulirde nden iwi ton ari , wi'i mo : « Jiwo maa on maayii . Ko fii honɗun sonjantaa oo karamokoojo ? »
Kono ɓay Iisaa nanii ɗun , o wi'i hooreejo juulirde nden : « Wota a hulu , gomɗin tun . »
Kono laatii Iisaa jaɓaano hay gooto ɗowta mo , si hinaa Petruusu e Yaaquuba e Yuuhanna neene-gooto Yaaquuba on .
Ɓay ɓe hewtii ka hooreejo juulirde nden , kanko Iisaa o yi'ii jiiɓoldu ndun e ko yimɓe ɓen wullata fesa ko tiiɗi kon .
O naati , o wi'i ɓe : « Ko honɗun woni nduu jiiɓoldu e ɗii gonɗi ? Ko fii jiwo on maayaali , o ɗaani . »
Ɓe jali mo . Onsay o yaltini ɓe fow , o ƴetti ben jiwo on e yumma jiwo on , wondude e ɗowtunooɓe mo ɓen , ɓe naati ka jiwo on woni ɗon .
O nangi jungo jiwo on , o wi'i mo : « Talitaa kumi ! » ( ko woni firo ɗun : « Mi wi'ii ma : Jiwo , immo ! » )
Ɗon kisan jiwo on immii , o woni e jindugol , ko fii hari ko mo o duuɓi sappoo e ɗiɗi . Kaawee mawɗo heɓi ɓe .
Iisaa yamiri ɓe , tentini , wota hay gooto andu ɗun . O wi'i ɓe yo ɓe okkor jiwo on ko o ɲaama .
Onsay Iisaa iwi ɗon , o yahi ka leydi makko . Taalibaaɓe makko ɓen kadi jokki mo .
Ɓay wonii ɲalaande fowteteende nden hewtii , ɗun ko aseweere nden , o woni e waajagol ka juulirde . Tawi ɗuuɗuɓe no heɗotonoo mo . Ɓe ŋalɗi , ɓe wi'i : « Ɗun ko honto iwrani oo ? Ko hongu woni nguu faamu ngu oo yeɗaa , e ko honno sifa ɗii kaawakeeji moƴƴi woni waɗirde e juuɗe makko ?
E hinaa minisiyeejo on nii ? Hinaa kanko woni ɓiɗɗo Mariyama on ? E hara neene-gootooɓe makko ɓen hinaa Yaaquuba e Yuusufu e Yuudu e Sim'uunu ? E hinaa bandiraaɓe makko ɓen no wondi e men ɗoo ? » Ɗun haɗi ɓe gomɗingol mo .
Kono Iisaa wi'i ɓe : « Annabaajo ko ka leydi mun tun e ka musidal mun e ka ɓeynguure mun yawaa . »
Laatii o waawaali waɗude ɗon kaawake woo , si hinaa fawugol juuɗe e hoore nawnuɓe goo , sellina ɓe .
Kono o ŋalɗi sabu angal gomɗinal maɓɓe ngal . O jindi e koɗooli hunduɗi ɗon ɗin , o janni .
Onsay o noddi sappoo e ɗiɗooɓe ɓen , o woni ɓe e imminirgol ɗiɗo ɗiɗo e hoore jonnugol ɓe bawgal raɗagol jinnaaji ɗin .
E hoore ɗun , himo yamiri ɓe wota ɓe ƴettu hay huunde ko ɓe yooɓoo , si hinaa tuggordu wooturu tun : hinaa bireedi , hinaa bonfooji , hinaa ƴettugol dattol mbuuɗi .
Kono o wi'i ɓe : « On wattoto paɗe , kono wota on ɓorno dolokkaaji ɗiɗi . »
O wi'i ɓe kadi : « Kala suudu ndu naatoyɗon e mun , weeree ɗon haa nde hiɗon iwa e nden nokkuure woo .
Kono si woodii e saare nde yimɓe ɓen jaɓaali on , heɗii on , nde hiɗon yalta ɗon woo , honkee mbullaari teppe mon ɗen fii yo ɗun wonan ɓe seedee ella maɓɓe on . »
Ɓe yahi ɓe waajoyii fii yo yimɓe ɓen tuubu .
Tawi hiɓe raɗoo jinnaaji ɗuuɗuɗi , juura nebbe e ɲawɓe ɗuuɗuɓe , sellina ɓe .
Heroodu lanɗo on humpitii ɗun . E hoore ɗun tawi innde Iisaa nden lollii , hiɓe wi'a : « Yaayaa lootaynooɗo maande tuubuubuyee on immitike e hakkunde mayɓe ɓen ! Ko ɗun waɗi si himo mari bawgal waɗugol kaawakeeji moƴƴi . »
Tawi woɓɓe ɓen no wi'a wondema ko Iiliiya , ɓeya ɓen kadi no wi'a ko annabaajo wa goɗɗo e annabaaɓe hiɓɓe ɓen .
Kono ɓay Heroodu nanii ɗun , tawi himo wi'a : « Ko Yaayaa , on mo mi waɗi haa daande mun taƴaa . Ko on woni ko immitii ! »
Ko fii hari kanko Heroodu tigi o nangiino Yaayaa , o jolkii mo , o waɗii e kaso , sabu oo debbo wi'eteeɗo Heroodiiya mo kanko Heroodu o ƴetti , tawi-le on ko ɓeyngu Filiipu , yumma-gooto makko on nun kanko Heroodu ,
sabu ko Yaayaa wi'unoo mo kon wonde daganaaki mo ka o ƴetta ɓeyngu yumma-gooto makko on .
Tawi oo debbo wi'eteeɗo Heroodiiya no haamanii mo kanko Yaayaa , no faalaa mo warude , kono o waawaali ,
ko fii hari Heroodu no huli Yaayaa , sabu ko o andi kon on ko neɗɗo feewuɗo laaɓuɗo , jaka himo hiwunoo mo . Tawi himo yiɗunoo heɗagol mo , fii kala si o nanii himo yewta , o jiɓotono fota .
Kono ɲande goo kanko Heroodiiya o heɓi sabu weeɓanɗo mo e nder ngal caatal , ngal Heroodu waɗani ɓe o lammini ɓen e hooreeɓe suufaaɓe makko ɓen e hooreeɓe ɓen Jaliilu fii anditugol jibineede makko kanko Heroodu ngol .
E nder ɗun , jiwo Heroodiiya on naati , ami , o weli Heroodu e saatinaaɓe ɓen . Onsay lanɗo on wi'i jiwo on : « Toro lan kala ko faalaɗaa , mi waɗante . »
O waɗani mo ndee woondoore ɗoo , o wi'i : « Kala ko toriɗaa mi , mi waɗante , hay si ko feccere laamateeri an ndin . »
Kanko jiwo on o yalti , o landii yumma makko : « Ko honɗun mi landotoo ? » Neene makko jaabii mo wi'i : « Ko hoore Yaayaa lootoowo maande tuubuubuyee on . »
Kanko jiwo on o hawjiti kisan , o naati , o ari e lanɗo on , o wi'i : « Miɗo faalaa yo a jonnan ɗoo hoore Yaayaa lootoowo on kisan , hara hinde tumbaa e miran ! »
Onsay lanɗo on aani , kono sabu woondooje makko ɗen , e ɓe o saatinnoo ɓen , tawi o faalaaka mo salanaade .
O immini kisan suufaajo , o yamiri mo addoygol hoore Yaayaa nden . Suufaajo on yahi , taƴoyi hoore Yaayaa nden ka kaso ,
o addi hoore nden e nder miran , o jonni jiwo on . Jiwo on kadi jonnoyi nde yumma mun .
Ɓay wonii ɗun andike , taalibaaɓe Yaayaa ɓen ari , ƴetti furee makko on , ɓe surroyi .
Sahaabaaɓe ɓen mottondiri takko Iisaa , ɓe sifanii mo ko ɓe waɗi kon fow e ko ɓe janni kon .
Onsay o wi'i ɓe : « Aree ka weddii , hara ko ka wulɗini , fowtoɗon seeɗa . » Ko fii hari yimɓe buy no waɗa yaha ara , tawi Iisaa e taalibaaɓe mun ɓen alaa hay feere no ɓe ɲaamira .
Onsay kamɓe tun ɓe bakii e laana fii yahugol e nokkuure wulɗinnde .
Buy yi'i hiɓe yaha , anditi ɓe . Yimɓe ɓen ka ca'e fow dogi , aditoyii ɓe ka ɓe yahaynoo ton .
Ɓay wonii kanko Iisaa o tippike ka laana , o yi'i jamaa ɗuuɗuɗo , o yurmaa ɓe , ko fii hari hiɓe wa'i wa baali ɗi alaa ngaynaako . Onsay o woni ɓe e jannugol piiji ɗuuɗuɗi .
Nde tawnoo ɲallal ngal pooɗike , taalibaaɓe makko ɓen ɓadii mo wi'i : « Ndee nokkuure ko wulɗinnde , awa kadi ɲallal ngal pooɗike .
Accitee ɓe , ɓe yaha ka fulawaaji e ka koɗooli kawtirɗi e ɗoo , ɓe ɗaɓɓoya ko ɓe ɲaama . »
Iisaa jaabii ɓe wi'i : « Onon tigi okkoree ɓe ko ɓe ɲaama . » Kono ɓe wi'i mo : « E hara men yahay , men soodoya bireedi yeru dinaruuji teemeɗɗe ɗiɗi , men okkora ɓe ko ɓe ɲaama ? »
Onsay o jaabii ɓe , o wi'i : « Ko bireediije jelu marɗon ? Yahee ndaaroyon . » Ɓe yahi , ɓe humpitoyii , ɓe ari , ɓe wi'i mo : « Ko bireediije jowi e liƴƴi ɗiɗi . »
Onsay o yamiri ɓe yo ɓe joɗɗinir ɓe fow mojobe mojobe ka hoore huɗo hecco .
Ɓe joɗɗiniri ɓe saffeeji saffeeji , ɗi yimɓe teemedere , e ɗi yimɓe cappanɗe njowo .
O ƴetti bireediije ɗen jowi e liƴƴi ɗin ɗiɗi , o ɓanti gite ɗen , o fewtini ka kammu , o du'ii . Onsay o taƴiti bireedi on , o woni e jonnugol taalibaaɓe ɓen ko hewtina jamaa on . O senditi kadi liƴƴi ɗin e hakkunde fow .
Fow ɲaami haa haari .
Ɓe mooɓiti debeeje sappoo e ɗiɗi tew kunte bireedi e liƴƴi .
Ɓen ɲaamunooɓe on bireedi hari ko ɓe worɓe guluuje njowo .
Ɓawto ɗun kisan , o yamiri taalibaaɓe makko ɓen yo ɓe bako ka laana , ɓe hikkoo yeeso makko , ɓe lumba gaɗa , telen Bayti-Sa'iida , e nder ko o yiltata jamaa on kon .
Ɓay o waynondirii e maɓɓe , o ƴawi ka fello fii toragol Alla .
Ɓay niɓɓii , tawi laana kan no ka tumbo weendu , kanko Iisaa tun himo ka leydi .
O andi hiɓe e nder satteende fota e nder awƴingol laakun kun , ko fii hari hiɓe tiindondiri e hendu ndun . Wa fewndo ka subaka , o sutori e maɓɓe , himo seppa ka hoore ndiyan , tawi himo faalaa ɓe feƴƴitaade .
Ɓay taalibaaɓe ɓen yi'ii himo seppa ka hoore ndiyan , ɓe sikki ko mbeelu , ɓe sonki ,
ko fii hari ɓe fow ɓe yi'ii mo , ɓe hulii . Iisaa wi'i ɓe kisan : « Hoolee , ko min nii ! Wota on hulu ! »
Onsay o ƴawi ka laana takko maɓɓe , hendu ndun deƴƴiti . Ɓe fow ɓe ŋalɗi fota ,
ko fii hari ɓe faamaali kaawake moƴƴo waɗuɗo on ka bireediije , ɓay hari ɓerɗe maɓɓe ɗen no uddi .
Ɓay ɓe gaynii lumbude weendu ndun , ɓe hewtii Jaani-Saarata , ɓe saani laana kan .
Ɓay ɓe tippike ka laana , yimɓe ɓen anditi kisan Iisaa .
Ɓe dogi e diiwal ngal fow , ɓe woni e addangol mo nawnuɓe e hoore ɓoggi-dimborɗi , kala ka andanoo himo ɗon .
Kala ka o naatunoo , woni ka koɗooli , woni ka ca'e maa ka fulawaaji , ɓe addayno nawnuɓe ɓen ka fottirɗe , ɓe jeeja mo yo o newnan ɓe tun ɓe meema kombol dolokke makko on . Meemunooɓe ngol ɓen fow ndikki .
Onsay Fariisiyaaɓe ɓen e woɓɓe e jannooɓe fii Sariya on , iwrunooɓe Yerusalaam , mooɓii takko Iisaa .
Ɓe yi'i woɓɓe e taalibaaɓe makko ɓen no ɲaamira juuɗe tuunuɗe , e maanaa ɗe sooɗaaka .
( Tawi-le Fariisiyaaɓe ɓen e Yahuudiyankeeɓe ɓen fow ɲaamataano si sooɗaaki haa laaɓi , ko fii hiɓe jogitinoo naamuuji mawɓe maɓɓe ɓen .
Si ɓe iwtiino ka fottirde , ɓe ɲaamiino woo nde ɓe laɓɓinii . Hiɓe joginoo kadi naamuuji buy ɗi ɓe waɗaynoo , wano lawƴugol jardukoy koy e payanɗe ɗen e miranji ɗin . )
Onsay Fariisiyaaɓe ɓen e jannooɓe fii Sariya on landii mo kanko Iisaa , ɓe wi'i : « Ko honɗun haɗi taalibaaɓe maa ɓen jokka naamuuji mawɓe ɓen ? E ko fii honɗun ɓe ɲaamata , hara ɓe sooɗaaki ? »
Iisaa jaabii ɓe wi'i : « Isaaya no haalunoo ko Alla longini mo fii mon moƴƴa , yo faasiqiiɓe , wano windori non : Oo jamaa ko ka toni mun woni lan mawninde , kono ɓerɗe maɓɓe ɗen no woɗɗondiri e an fota .
Ko e nder meere ɓe woni lan rewude , janndeeji ɗi ɓe woni jannude ɗin ko ɗi yimɓe ɓen sinci .
« Hiɗon tertaade yamirooje Alla ɗen , jogitoo naamuuji yimɓe ɓen . »
O ɓeyditi , o wi'i : « Hiɗon bugitoo few yamirooje Alla ɗen fii huutorgol naamuuji mon ɗin ,
ko fii Muusaa no wi'i : Teddin yumma maa e ben maa , awa kadi : on mo huɗi ben mun maa yumma mun donkinirte mayde .
Kono onon hiɗon wi'a goɗɗo no waawi wi'ude ben mun maa yumma mun : Mi yeɗii Alla ko mi nafiraynoo on kon .
E nder wi'ugol mon ɗun , on accataa ontigi waɗana ben mun maa yumma mun hay huunde han kadi .
Ko nii wonɗon mehinɗinirde daaluyee Alla on tippude e naamu mon mo sincanaɗon on . Hiɗon waɗa kadi piiji ɗuuɗuɗi goo nanduɗi e mun ! »
Iisaa nodditi kadi jamaa on , o wi'i ɓe : « Heɗee lan on fow , faamon .
Hay huunde alaa e kene naataynde e neɗɗo , tuunina mo , kono ko ko yaltata e neɗɗo kon tuuninta mo .
Mo no mari noppi nanirɗi yo nanu ! »
Ɓay wonii o naatoyii e suudu ka woɗɗitii jamaa on , taalibaaɓe makko ɓen landii mo fii ngal misal .
O wi'i ɓe : « E jaka , onon kadi ko on ɓe alaa faamu ? E on andaa hay huunde alaa e kene naataynde e neɗɗo , waawaynde tuuninde mo ?
Ko fii ɗun naatataa ka ɓernde makko , kono ko ka reedu makko yaarata , ɗun yaltinoyee ka ɓaawo . » ( Tawi ko o wi'i ɗon ko wonde ɲaameteeji ɗin fow no laaɓi . )
O wi'i kadi : « Ko ko yaltata e neɗɗo kon woni ko tuuninta mo ,
ko fii , ko e nder ɓernde neɗɗo miijooji bonɗi yaltata , kaɲun e cagayaagal e nguyka e waru-hoore e
jeeno e miile e hunƴeendi e janfa e jiiɓaare e nawliigu e hoyre e mawnintinaare e njofoyaagal .
Ɗii piiji bonɗi fow ko yaltayɗi e nder neɗɗo , tuunina mo . »
Ɓay kanko Iisaa o iwii e nden nokkuure , o yahi e ndii leydi ndee saare Tiiri . O naati ɗon e suudu , tawi o yiɗaa hay gooto anda . Kono o waawaali suuɗaade ,
ko fii hari debbo mo tawata jinna no nangi ɓiɗɗo mun jiwo , naniino fii makko kanko Iisaa no wowlee , o ari , o yani e ley koyɗe makko .
Tawi on debbo ko Gereekiyankeejo , mo iwdi mun woni Fenisii , ɗun ko e nder Sirii . O torii mo raɗanagol mo jinnawii wongii e jiwo makko on ngin .
Iisaa wi'i mo : « Accu taho fayɓe ɓen haara , ko fii moƴƴaa ka bireediije paykoy koy ƴettee , buganee bareeji ɗin . »
Debbo on jaabii mo : « Hiiyii , Koohoojo , kono hay bareeji wonɗi ka ley taabal ɗin ɲaamay ko paykoy koy samminta kon . »
Onsay kanko Iisaa o wi'i mo : « Sabu ngol kongol , yahu , jinnawii ngin yaltii e jiwo maa on . »
Ɓay wonii kanko debbo on o naatoyii ka suudu makko , o tawi ɓiɗɗo makko jiwo on no waalii ka danki , awa kadi jinnawii ngin yaltii e makko .
Onsay Iisaa iwi e ndin leydi Tiiri , o taƴiti leydi Siduuna ndin , o artiri Dekapooli telen ka Weendu Jaliilu .
Ɓe addani mo pahiɗuɗo-mbobiɗi , ɓe jeeji mo fawugol juuɗe ɗen e hoore on , sellina mo .
O naɓi mo sera , ka woɗɗitii jamaa on , o ukki kolli makko ɗin ka nder noppi nawnuɗo on , o tutti , o meemini ɗenngal on ngal .
Onsay o ɓanti gite makko ɗen , o fewtini ka kammu , o taƴiti foofaango , o wi'i : « Efataa ! » ( Ɗun no firi : « Uddito ! » )
Tun kisan noppi makko ɗin udditii , ɗenngal makko ngal kadi ɓowri , o woni e wowlugol no feewiri .
Iisaa yamiri ɓe wota ɓe wowlan ɗun hay gooto , kono , ko no o haɗirnoo ɓe woo , ɓe ɓurtiraynoo lollinirde .
Ɓe woni e nder ŋalaw tiiɗuɗo , ɓe wi'i : « Ko o waɗata kon fow ko ko moƴƴi . O naninay hay pahiɗuɓe ɓen , o wowlina kadi mbobiɗuɓe ɓen ! »
E ɗen balɗe ɗon , nde tawnoo jamaa moolanaaɗo kadi no ɗon , awa kadi alaa ko ɓe ɲaama , Iisaa noddi taalibaaɓe mun ɓen , o wi'i :
« Oo jamaa no yurmammi , wonii nii balɗe tati hiɓe wondi e an , ɓe alaa ko ɓe ɲaama .
Si mi yiltii ɓe ka maɓɓe hiɓe weelaa , ɓe lo'ay ka laawol , ko fii woɓɓe e maɓɓe ko ka woɗɗi iwi . »
Kono taalibaaɓe makko ɓen jaabii mo , wi'i : « Ko honto men heɓata bireedi e ndee nokkuure wulɗinnde ko haarata ɓee ? »
Iisaa landii ɓe , wi'i : « Ko bireediije jelu marɗon ? » Ɓe jaabii mo , ɓe wi'i : « Ko ɗe jeeɗiɗi . »
Onsay o torii jamaa on jooɗagol ka leydi , o ƴetti bireediije ɗen jeeɗiɗi . Ɓay o jarnii Alla , o taƴiti , o jonni taalibaaɓe makko ɓen fii yo ɓe hewtin jamaa on , kamɓe kadi ɓe hewtini .
Tawi hiɓe marnoo kadi liƴƴi seeɗa . Ɗun kadi , ɓay Iisaa gaynii du'aade , o wi'i yo ɓe hewtin ɓe .
Ɓe ɲaami haa ɓe haari , mooɓitaa debeeje jeeɗiɗi tew ko lutti .
Tawi ɓen ko wa ɓe worɓe guluuje nayo . Ɓawto ɗun Iisaa yilti ɓe .
Ontuma o bakodi e taalibaaɓe makko ɓen e laana ndiyan , o yahi e ndii leydi Dalmanuuta .
Onsay Fariisiyaaɓe ɓen ari , fuɗɗii yeddondirde e Iisaa . Ɓe landii mo fii ndarndagol mo , yo o hollu ɓe maande iwrunde ka kammu .
Iisaa taƴiti foofaango tiiɗungo , o wi'i : « Ko fii honɗun nguu jamaanu landorta maande ? Ka haqiiqa mi andinii on , nguu jamaanu jonnetaake maande . »
Onsay o acci ɓe ɗon , o bakii kadi e laana fii lumbugol gaɗa .
Laatii taalibaaɓe ɓen yejjiti ƴettorde bireedi , tawi ko bireediwal gootal pet ɓe mari ka nder laana .
Iisaa yamiri ɓe ɗunɗoo , o wi'i : « Reenee fota e lewen Fariisiyaaɓe ɓen e lewen Heroodu on . »
Taalibaaɓe ɓen wi'indiri : « Ko o wi'iri ɗun , ko fii en maraa bireedi . »
Iisaa andi ko ɓe wi'i kon , o wi'i ɓe : « Ko fii honɗun wi'anɗon ko ɓay on maraa bireedi ? E on andaali , e on faamaali kadi ? E hara ɓerɗe mon ɗen sattii ?
Hiɗon jogii gite , e hara on yi'ataa ? Hiɗon mari noppi , e hara on nanataa ?
Fewndo mi taƴiti bireediije ɗen jowi fii yimɓe ɓen guluuje njowo , e on anditaali ko debeeje jelu heewuɗe tew kunte bireedi artirnoɗon ? » Ɓe jaabii mo : « Ko ɗe sappoo e ɗiɗi . »
« Ɓay kadi mi taƴitii bireediije ɗen jeeɗiɗi fii yimɓe ɓen guluuje nayo , ko debeeje jelu tew kunte bireedi artirnoɗon ? » Ɓe jaabii : « Ko ɗe jeeɗiɗi . »
O wi'i ɓe kadi : « Hara on faamaali haa jooni ? »
Ɓawto ɗun ɓe yahi Bayti-Sa'iida . Ɓe addani mo bunɗo , ɓe jeeji mo yo o meemu mo fii yo o sellin mo .
Onsay o jogii jungo bunɗo on , o naɓi mo ka ɓaawo hoɗo . O waɗi tuuta ka gite on , o fawi juuɗe makko ɗen e hoore makko , o landii mo , o wi'i : « Hiɗa yi'ude goɗɗun ? »
O ɓanti gite ɗen , o wi'i : « Miɗo haccaade yimɓe , kono miɗo yiirude ɓe wa leɗɗe wonɗe yahude . »
Iisaa waɗiti kadi juuɗe ɗen ka gite makko . Bunɗo on ndaari tenƴini , o ndikki , o yi'i fow ko laaɓi .
Onsay Iisaa immintini mo yo o hootu ka makko e hoore himo wi'a : « Wota a naatu ka hoɗo . »
Nde Iisaa naatunoo e koɗooli Seezariiya-Filiipu ɗin , o landii taalibaaɓe makko ɓen ngal landal ɗoo , o wi'i : « E wi'i yimɓe ɓen , ko hombo woni lan min ? »
Ɓe jaabii mo : « Woɓɓe no wi'a ko onon woni Yaayaa lootaynooɗo on , woɓɓe kadi no wi'a ko onon woni Iiliiya , woɓɓe goo kadi no wi'a ko on goɗɗo goo e annabaaɓe ɓen . »
O landii ɓe kadi , o wi'i : « Onon non wi'uɗon ko hombo woni lan min ? » Petruusu jaabii mo , wi'i : « Ko onon woni Almasiihu on ! »
Iisaa yamiri ɓe , tentini , wota ɓe wowlan hay gooto ko hombo woni mo .
Onsay o fuɗɗii ɓe jannude wonde bee Ɓii-Aaden on tampa fota , awa kadi mawɓe ɓen e hooreeɓe yottinooɓe sadaka ɓen haa naɓani jannooɓe fii Sariya on wikkoyto mo , o waree , o immintinoyee ka ɲalaande tammere .
Tawi ko no laaɓiri o yewtata ɗii piiji . Petruusu pottini mo sera , o woni mo e felugol .
Kono Iisaa yeƴƴitii , o ndaari taalibaaɓe makko ɓen , o feli Petruusu , o wi'i mo : « Yilto ɓaawo an , yo Ibuliisa , ko fii miijooji maa ɗin hinaa ɗi Alla , kono ko ɗi yimɓe ɓen ! »
Onsay o noddi jamaa on e taalibaaɓe makko ɓen , o wi'i ɓe : « Kala faalaaɗo jokkude lan , yo o hayfintino , o ƴetta leggal makko altindiraangal ngal , o jokkammi .
Kala faalaaɗo dandude ngurndan mun , ɗan hayriray mo , kono kala non mo ngurndan mun hayriraa sabu an min e Kibaaru Moƴƴo on , haray ontigi dandoyay ɗan .
E ko nafa honɗun woodani neɗɗo heɓugol aduna on fow , hayra wonkii mun kin ?
Maa ko honɗun neɗɗo ittata fii sottugol wonkii mun kin ?
Awa kadi , kala hersirɗo lan , hersiri konguɗi an ɗin e hakkunde oo jamaa jinoowo waɗa junuubi , Ɓii-Aaden on kadi hersiroyay mo tuma o ardoyi e mangural Ben makko ngal wondude e malaa'ikaaɓe laaɓuɓe ɓen . »
O wi'i ɓe kadi : « Ka haqiiqa mi andinii on , no woodi woɓɓe e mon onon wonɓe ɗoo ɓen , ɓe maayataa ado ɓe yi'ude laamu Alla ngun no ardi e doole . »
Balɗe jeegoo ɓawto ɗun , Iisaa ƴetti Petruusu e Yaaquuba e Yuuhanna , o naɓi ɓe kamɓe tun e hoore fello toowungo . Mbaadi makko ndin waylii yeeso maɓɓe ,
conci makko ɗin jalbi . Hakkee ko ɗi rawni alaa wuppoowo e hoore ndii leydi laɓɓiniroowo non .
Iiliiya e Muusaa feeɲani ɓe , ɓe woni e yewtidugol e makko kanko Iisaa .
Onsay Petruusu ƴetti haala kan , o wi'i Iisaa : « Karamoko'en , no moƴƴi ka wonen ɗoo . Darnen togooji tati , onon wonndu , Muusaa wonndu , Iiliiya kadi wonndu . »
( Tawi kanko Petruusu o andaa ko o woni wowlude , ko fii hari kamɓe tato kulol heewii e maɓɓe . )
Tun duulere ari buumi ɓe . Onsay hawa yalti ka duulere , wi'i : « Oo ɗoo ko Ɓiɗɗo an yiɗaaɗo . Heɗitee mo ! »
Tun taalibaaɓe ɓen ndaari binde ɗon , ɓe yi'itaali hay gooto , si hinaa kamɓe tun e Iisaa .
E nder ko ɓe tippotoo kon ka fello , Iisaa yamiri ɓe wota ɓe wowlan hay gooto ko ɓe yi'i kon , haa nde Ɓii-Aaden on immintinaa e hakkunde mayɓe ɓen woo .
Ɓe maanditii ngol kongol e nder yeddondirgol hakkunde maɓɓe , hiɓe wi'a : « Ko honɗun woni immitagol e hakkunde mayɓe ɓen ? »
Onsay taalibaaɓe ɓen landii mo , ɓe wi'i : « Ko fii honɗun jannooɓe fii Sariya on ɓen wi'anta wonde ko Iiliiya haani arude taho ? »
O jaabii ɓe , o wi'i : « Ko goonga Iiliiya aray taho , wattitoo fow . Ko honɗun windii fii Ɓii-Aaden on ? Hinaa o tampay fota , o wikkee ?
Kono mi andinii on Iiliiya ariino , kono ɓe waɗiri mo no ɓe faaliraa non , wano windori fii makko non . »
Ɓay ɓe hewtitii takko taalibaaɓe ɓen , ɓe yi'i jamaa ɗuuɗuɗo e jannooɓe fii Sariya on takko maɓɓe no yeddondira e maɓɓe .
No jamaa on yiirunoo Iisaa , ɓe ŋalɗi fota , ɓe dogi fii hiwroyagol mo .
Kanko Iisaa o landii ɓe , o wi'i : « Ko e hoore honɗun wonɗon yeddondirde e maɓɓe ? »
Onsay gorko goo e nder jamaa on jaabii mo wi'i : « Karamoko'en , mi addanii on oo ɓiɗɗo an gorko , mo jinnawii mbobinɗinayngii nangi .
Tuma ngii nangi mo woo , ngii liɓay mo ka leydi , o yaltina ngurda , o ŋatindira ɲiiƴe ɗen , o yoora ken . Mi torike taalibaaɓe mon ɓen raɗagol ngii jinnawii , kono ɓe waawaali . »
Iisaa jaabii ɓe , wi'i : « Onon ko on jamaanu ngu gomɗinaa . Ko haa honde tuma mi wondata e mon ? E ko haa honde tuma mi muɲɲantoo on ? Addanee lan mo ɗoo . »
Onsay ɓe addani mo mo . No paykun kun yiirunoo Iisaa , jinnawii ngin iirini kun , kun yani ka leydi , kun woni e tallagol , yaltina ngurda .
Onsay Iisaa landii ben paykun kun : « Ko gila honde tuma ɗun hewtitii kun ? » Ben makkun jaabii : « Ko gila e booboyaagal makko .
Awa kadi soono woo jinnawii ngin bugoto kun ka yiite e ka ndiyan fii mulugol kun . Kono si tawii hiɗon waawi goɗɗun , yurmee men , wallon men ! »
Iisaa kadi wi'i mo : « Wi'uɗaa si miɗo waawi ! Fow no newanii gomɗinɗo ! »
Tun ben paykun kun ewnii , wi'i : « Miɗo gomɗini ! Kono wallitee lan ko fii gomɗinal an ngal no ŋakkanimmi ! »
Ɓay Iisaa yi'ii jamaa on no doga , ara e maɓɓe , onsay o toŋani jinnawii ngin , o wi'i : « Ko an , yo jinnawii mbobinɗinayngii , mi wi'ii ma yo a yaltu e makko , wota a naatitu e makko hande kadi ! »
Onsay ngii haaci , e hoore iiringol kun ko tiiɗi , ngii yalti e makkun . Paykun kun wa'i wa maykun , haa ɗuuɗuɓe wi'i : « Kun maayii ! »
Kono Iisaa jogii kun , immini , kun darii .
Ɓay wonii Iisaa naatii ka suudu , taalibaaɓe makko ɓen landii mo e gundoo , ɓe wi'i : « Ko fii honɗun menen men waawaali raɗaade ngii jinnawii ? »
O wi'i ɓe : « Sifa ngii jinnawii , ko toragol Alla tun waawata ngii yaltinde . »
Onsay ɓe iwi ɗon , ɓe taƴitoyi Jaliilu . Tawi Iisaa faalaaka andee ko honto o woni ,
ko fii hari himo jannude taalibaaɓe makko ɓen , o wi'a ɓe : « Ɓii-Aaden on wattete e juuɗe yimɓe ɓen , ɓe wara mo . Balɗe tati ɓawto maygol makko , o immitoo . »
Kono hari taalibaaɓe ɓen alaa faamude ɗin konguɗi , awa kadi ɓe huli landitagol mo ɗi .
Onsay ɓe hewti Kafernahuum . Ɓay ɓe naatii ka suudu , Iisaa landii ɓe , wi'i : « Ko e hoore honɗun wonnoɗon yeddondirde ka laawol ? »
Kono ɓe deƴƴi , ko fii hari ka laawol ɓe yewtidii fii andugol ko hombo ɓuri teddude .
Onsay kanko Iisaa o jooɗii , o noddi sappoo e ɗiɗooɓe ɓen , o wi'i ɓe : « Mo no faalaa wonude arano , o wonay sakkitoro e ɗi fow , kurkaadu fow . »
Onsay o ƴetti paykun , o joɗɗini kun hakkunde maɓɓe . Ɓay o hirbike kun , o wi'i ɓe :
« Kala jaɓuɗo paykun tosokun e innde an , haray ko min tigi o jaɓi . Awa-le kala jaɓuɗo lan , haray hinaa min tigi o jaɓi , kono ko Nuluɗo lan on . »
Onsay Yuuhanna wi'i mo : « Karamoko'en , men yi'ii goɗɗo no raɗoo jinnaaji e innde mo'on . Men toŋani mo ɗun ɓay o wondaa e amen fii jokkugol on . »
Kono Iisaa wi'i : « Wota on toŋan mo ɗun . Ko fii hay gooto waawataa waɗude kaawake moƴƴo e innde an , yiltoo kisan ɓawto ɗun , wowlammi ko boni .
Ko fii kala mo wonaa gaɲo men , haray ko giɗo men .
Awa kadi , kala okkorɗo on ndiyan yareteeɗan e innde an min , fii ko on ɓe Almasiihu on , ka haqiiqa mi andinii on o faɗataa mbarjaari makko ndin few .
« Kono on mo woni sabu feggingol gokkun e koy paykoy gomɗinkoy lan , haray ko ɓuri mo moƴƴande ko kolmbireede tuntere hayre , o bugee ka baharu .
Si tawii jungo maa ngon wonay sabu haa feggoɗaa , haray taƴu ngo . Ko fii no ɓuru-maa moƴƴande ka naataa ka ngurndan , hara ko a taƴa-jungoojo , edii a jogaade juuɗe ɗiɗi yahaa ka jahannama , ka yiite nge ɗaanotaako .
Si tawii-le koyngal maa ngal wonay sabu haa feggoɗaa , haray taƴu ngal . Ko fii no ɓuru-maa moƴƴande ka naataa ka ngurndan , hara ko a taƴa-koyngaljo , edii a jogaade koyɗe ɗiɗi , bugeɗaa ka jahannama .
Si tawii-le yiitere maa nden wonay sabu haa feggoɗaa , haray awu nde . Ko fii no ɓuru-maa moƴƴande ka naataa ka laamateeri Alla hara ko mo a yiitere wootere , edii a jogaade gite ɗiɗi , bugeɗaa ka jahannama
ka gilɗi maɓɓe ɗin maayataa ɗon e ka yiite ngen ɗaanotaako ɗon .
« Ko fii kala neɗɗo lensinirte yiite .
Lanɗan ko huunde moƴƴere , kono si dakamme majjan on iwii , haray ko honno dakamme majjan on wattirtee ? Waɗee lanɗan e mon onon tigi , wondon e hoore ɓuttu . »
Onsay Iisaa iwi ɗon , o ari ka seraaji diiwal Yahuuda gaɗa Yurdayniwol , jamaa on mooɓii kadi takko makko . Wano o woowiri non , o woni e jannugol ɓe kadi .
Onsay Fariisiyaaɓe goo ɓadii mo fii ndarndagol mo , ɓe wi'i : « E hara no daganii goɗɗo accitugol ɓeyngu mun ? »
O jaabii ɓe , o wi'i : « Ko honɗun Muusaa yamiri on ? »
Fariisiyaaɓe ɓen wi'i : « Muusaa no newnani ontigi waɗangol ɓeyngu mun kaydi sertigal , accita mo . »
Iisaa kadi wi'i ɓe : « Ko sabu cattal mon ɓernde ngal waɗi si Muusaa windani on nden yamiroore .
Kono ka fuɗɗoode , Alla tagii ɓe , o waɗi ɓe gorko e debbo .
Ko ɗun waɗi si gorko selay ben mun e yumma mun , humoo e ɓeyngu mun ,
onsay kamɓe ɗiɗo ɓe wona gooto . Ɗun haray hinaa ɓe ɗiɗo hande kadi , kono ko gooto .
Awa wota goɗɗo sendindir ko Alla hawtindiri kon . »
Ɓay wonii ɓe naatoyii ka suudu , taalibaaɓe ɓen landii mo kadi fii ɗun .
O jaabii ɓe , o wi'i : « Kala accituɗo ɓeyngu mun , ƴetti goɗɗo goo , haray ontigi jeenii e telen-ma makko .
Si debbo kadi seedii e moodi mun , ƴettoyaama ka goɗɗo , haray on debbo kadi jeenii . »
Onsay yimɓe ɓen addani mo paykoy fii yo o meemu koy , kono taalibaaɓe ɓen toŋani ɓen .
Ɓay wonii Iisaa yi'ii ɗun , o tikki , o wi'i : « Accee paykoy koy ara e an , wota on haɗu koy , ko fii laamu Alla ngun ko sifa makkoy wonani .
Ka haqiiqa mi andinii on , kala mo jaɓiraali laamu Alla ngun wa paykun , haray o naatataa ton few . »
Ɓawto ɗun o hirbii paykoy koy , o fawi juuɗe makko ɗen e makkoy , o du'anii koy .
Ɓay wonii Iisaa fokkitii , onsay goɗɗo dogi , ari , jiccii yeeso makko . O landii mo , o wi'i : « Karamokoojo moƴƴo , hara ko honɗun mi haani waɗude fii yo mi heɓoy ngurndan poomayankejan ɗan ? »
Onsay Iisaa jaabii mo , wi'i : « Ko fii honɗun wi'irtaa mi moƴƴo ? Hay gooto moƴƴaa si hinaa Alla Bajjo on .
Hiɗa andi yamirooje ɗen : ɗun ko wota a ittu hoore , wota a jeenu , wota a wujju , wota a seedito fenaande , wota a janfo hay gooto , teddinaa kadi yumma maa e ben maa . »
O jaabii , o wi'i : « Karamoko'en , miɗo waɗude ɗun fow gila e cukankaaku an . »
Ɓay Iisaa ndaaririi mo giggol , o wi'i mo : « No ŋakkan-maa fahin huunde wootere : yahu yeeyitaa kala ko jeyɗaa , okkaa miskinɓe ɓen , ɗun wonanoyte keyee ka kammuuli , onsay araa jokkaa mi . »
Ɓay on nanii ɗin konguɗi , o ɲirɓinii , o yahi himo aani , ko fii hari himo alɗi fota .
Onsay kanko Iisaa o wi'i taalibaaɓe makko ɓen : « Emba no sattani jom jawle en ka ɓe naata ka laamu Alla . »
Taalibaaɓe ɓen ŋalɗi fii ɗin yewtereeji . Kanko Iisaa o fillitii kadi , o wi'i ɓe : « Fayɓe an , emba naatugol ka laamu Alla no satti .
No ɓuri weeɓande ngelooba ka mba rewa e wuddere meselal edii ka jom jawle en naata ka laamu Alla . »
Taalibaaɓe ɓen ɓurti ŋalɗude kadi , ɓe woni e wi'indirgol : « E hara ko hombo dandoytee ? »
Iisaa ndaari ɓe , wi'i : « Ɗun waawantaako neɗɗanke , kono Alla kan wonaa non , kala huunde no waawanoo mo . »
Onsay Petruusu wi'i mo : « Awa e hino , men accii ko men jeyi kon fow , men jokkii on . »
Iisaa jaabii , o wi'i : « Ka haqiiqa mi andinii on , kala accuɗo suudu mun ndun e musiɓɓe mun ɓen e bandiraaɓe mun ɓen e yumma mun e ben mun e ɓiɓɓe mun ɓen e gese mun ɗen sabu innde an nden e Kibaaru Moƴƴo on ,
o heɓoyay ko ɓuri ɗun laabi teemedere : cuuɗi e musiɓɓe e bandiraaɓe e neeniraaɓe e ɓiɓɓe e gese e cukkeede ka aduna ɗoo . Ka aduna aroyoowo o heɓoyay ngurndan poomayankejan .
Kono wonɓe yeeso buy wontiroyay ɓaawo , ɓaawooɓe ɓen wontiroya yeeso . »
Nde tawnoo hiɓe ka laawol fii yahugol Yerusalaam , Iisaa wonti yeeso maɓɓe , taalibaaɓe ɓen ŋalɗi , jokkunooɓe ɓen kadi huli . Iisaa pottini sappoo e ɗiɗooɓe ɓen sera , o woni ɓe e yewtugol ko heɓoyta mo kon .
O wi'i ɓe : « Awa hiɗen yahude Yerusalaam . Ɓii-Aaden on wattete e juuɗe hooreeɓe yottinooɓe sadaka ɓen e jannooɓe fii Sariya on ɓen , ɓe happana mo wareede , ɓe watta mo e juuɗe ɓe wonaa Yahuudiyanke ɓen ,
ɓen jala mo , ɓe tutta e hoore makko , ɓe focca mo , onsay ɓe wara mo . Balɗe tati ɓawto ɗun o immitoo . »
Onsay Yaaquuba e Yuuhanna , ɗun ko ɓiɓɓe Zabadii ɓen , ɓadii Iisaa , ɓe wi'i mo : « Karamoko'en meɗen faalaa yo on waɗan men ko men torotoo on kon . »
O wi'i ɓe : « Ko honɗun faalaɗon yo mi waɗan on ? »
Ɓe wi'i mo : « Ko yo on newnan men jooɗoyagol ka laamu mon darjinngu , goɗɗo e amen wonira ka ɲaamo mon , oya on ka nano mon . »
Kono Iisaa wi'i ɓe : « On andaa ko wonɗon lan toraade . E hara on waaway yarirde jardukun tampere kun mi yarirta kun , maa looteede lootannde tampere nde mi lootoytee nden ? »
Ɓe jaabii : « Men waaway . » Iisaa wi'i ɓe kadi : « Ko goonga on yariray jardukun kun mi yarirta kun , e on lootete lootannde tampere nde mi lootoytee nden .
Kono fii jooɗoyagol ka ɲaamo an maa ka nano an , hinaa min yeɗata ɗun : ɗon no yeɗaa ɓe fii mun eɓɓanaa ɓen . »
Ɓay ɓeya taalibaaɓe sappo nanii ɗun , ɓe fuɗɗii seytinande Yaaquuba e Yuuhanna .
Onsay Iisaa noddi ɓe , o wi'i : « Hiɗon andi ɓee ɓe jogitorɗen wa hooreeɓe ɗiya leƴƴi no laamori ɗi doole , awa kadi lamɓe maɓɓe ɓen no feƴƴintini laamu ngun e hoore maɓɓe .
Kono onon , wota on wa'u wa ɓen . Kala faalaaɗo wonde tedduɗo e hakkunde mon , yo wonu kurkaadu mon .
Awa kadi kala faalaaɗo wonde yeesoojo e hakkunde mon , yo wonu maccuɗo fow ,
ko fii Ɓii-Aaden on ardaali fii kurkanegol , kono ko fii kurkanagol , okkitira ngurndan mun ɗan fii cottudi ɗuuɗuɓe . »
Onsay ɓe hewti Yeerikoo . Ɓay wonii kanko Iisaa e taalibaaɓe makko ɓen e jamaa ɗuuɗuɗo on ɓe yaltii ɗon , tawi bunɗo torotooɗo no wi'ee Bartimaawu , on ko ɓiɗɗo oo wi'eteeɗo Timaawu , no jooɗii ka sera laawol .
O nani wonde ko Iisaa oo jeyaaɗo Naasirata woni feƴƴude . Onsay o woni e ewnagol , wi'a : « Ko an yo Iisaa , ɓii Daawuuda , yurminan ! »
Ɗuuɗuɓe feli mo fii yo o fanku , kono o ɓurti ewnaade , wi'a : « Ko an yo ɓii Daawuuda , yurminan ! »
Onsay Iisaa dartii , o wi'i : « Noddee mo ! » Ɓe noddi bunɗo on , e hoore hiɓe wi'a mo : « Wakkilo , immoɗaa , himo noddude ma ! »
Bunɗo on kadi bugii dolokke mun on , immii tinna , o ari e Iisaa .
Onsay Iisaa jaabii mo , wi'i : « Ko honɗun faalaɗaa yo mi waɗane ? » Kanko bunɗo on o wi'i mo : « Karamoko'en , ko yo mi hettu giiɗe an ɗen . »
Iisaa wi'i mo kadi : « Yahu , gomɗinal maa ngal hisinii ma . » Ɗon kisan o wunti , o woni e jokkugol Iisaa e yaadu ndun .
Ɓay wonii ɓe ɓadike Yerusalaam haa ɓe hewtii Bayti-Faazii e Betanii , ɗun ko takko Fello Zaytuuni ngon , kanko Iisaa o nuli taalibaaɓe makko ɗiɗo ,
o wi'i ɓe : « Yahee e ngoo hoɗo wongo yeeso mon ɗoo . No naatirɗon e maggo on taway ɗon mbabun kun goɗɗo waɗɗaaki haa hande no humii ɗon . Hunton kun , addon .
Si goɗɗo aru on e landaade : Ko honɗun waɗanton ɗun ? , on wi'ay mo : Ko haaju Koohoojo on yani e makkun . O artiray kun ko neeɓaa . »
Onsay ɓe yahi , ɓe tawi mbabun no humii ka yaasi e binde dambugal ka ɗatal , ɓe hunti kun .
Woɓɓe e wonnooɓe ɗon ɓen wi'i ɓe : « Ko honɗun waɗi si hiɗon huntude mbabun kun ? »
Ɓe jaabori no Iisaa wiirunoo ɓe non . Onsay ɓe acci ɓe yahi .
Ɓe addani Iisaa mbabun kun . Ɓe ndaɗɗani mo conci maɓɓe ɗin e hoore makkun . Iisaa jooɗii e hoore makkun .
Yimɓe buy ndaɗɗani mo conci mun ɗin ka laawol , woɓɓe calɗi ɗi ɓe saltii ka buruure ɗin .
Tawi hikkornooɓe yeeso makko ɓen e iwtirnooɓe ɓaawo ɓen no ewnaade wi'a : « Hosannaa ! Yo barki wonan oo wonɗo arude e innde Joomiraaɗo on !
Barki wonanii nguu laamu wongu arude , ɗun ko nguu laamu ben men Daawuuda ! Darja ɓurɗo toowude wonanii ma ! »
Ɓay Iisaa naatii Yerusalaam , o yahi ka juulirde mawnde , o taskii fow . Nde tawnoo niɓɓii , o yahi Betanii kanko e sappoo e ɗiɗooɓe ɓen .
Bimbi nden ɲande , ko ɓe yaltata Betanii , kanko Iisaa o weelaa .
O haynii ƴibbehi maruki haako ka woɗɗitii . O yahi ndaarugol si o taway ton goɗɗun . Ɓay o ɓadike o tawi ko haako tun , ko fii hari hinaa dabbunde ƴibbe .
Onsay o wi'i ki : « Wota goɗɗo ɲaamitu hande kadi ɓiɓɓe maa ɓen . » Taalibaaɓe makko ɓen nani ko o wi'i kon .
Ɓay ɓe hewtii Yerusalaam , Iisaa naatiri ka dingiral juulirde mawnde , o woni e raɗagol yeeyaynooɓe ɓen e soodaynooɓe ɓen ka juulirde . O wayliti taabe waɗaynooɓe sensa-sensita ɓen e julle yeeyaynooɓe gabooji ɓen .
Tawi o jaɓataa hay gooto naɓora goɗɗun ka nder dingiral juulirde ,
e hoore himo jannaynoo ɓe , wi'a : « Hinaa no windii : Suudu an ndun innoyte suudu torordu ndu leƴƴi ɗin fow torotoo Alla e mun ? Kono onon on wattii ndu fammeere wuyɓe ! »
Kono ɓay hooreeɓe yottinooɓe sadaka ɓen e jannooɓe fii Sariya on nanii ɗun , ɓe woni e ɗaɓɓugol feere no ɓe sahinbinira mo . Kono tawi hiɓe huli mo , ko fii hari jamaa on fow no ŋalɗidi e ko o jannata kon .
Ɓay niɓɓii , Iisaa e taalibaaɓe mun ɓen yalti ka saare .
Wa ko ɓe feƴƴata bimbi , taalibaaɓe ɓen yi'i kiya ƴibbehi no yoori haa ka ɗaɗi .
Onsay Petruusu anditi ko feƴƴi kon . O wi'i Iisaa : « Karamoko'en , ndaaree ! Ƴibbehi ki huɗunoɗon kin yoorii ! »
Iisaa ƴetti haala kan , wi'i ɓe : « Gomɗinee Alla !
Ko fii , ka haqiiqa mi andinii on , si goɗɗo wi'u ngoo fello yo ngo ɓoro ɗoo , ngo yaha ka baharu , hara o sikkitaaki ka ɓernde makko , hara himo gomɗini ko o wi'i kon waɗay , ɗun waɗante mo .
Ko ɗun waɗi si mi wi'ay on , kala ko landiɗon e nder toragol Alla , hoolee on hendike ɗun , ɗun waɗante on .
Nde hiɗon toroo Alla , hara hiɗon seytinani goɗɗo , yaafee mo , fii no Ben mon Wonɗo ka kammu on yaaforana on onon kadi bonnereeji mon ɗin .
Kono si on yaafanaaki ɓe , haray Ben mon Wonɗo ka kammu on kaɲun kadi yaafantaako on bonnereeji mon ɗin . »
Ɓe yiltitii kadi Yerusalaam . E nder ko Iisaa jindata kon ka nder juulirde mawnde , hooreeɓe yottinooɓe sadaka ɓen e jannooɓe fii Sariya on wondude e mawɓe ɓen ari e makko .
Ɓe wi'i mo : « Ko e ley kongol hombo wonɗaa waɗude ɗun e ko e ley kongol hombo wonɗaa fii ko wonɗaa waɗude koo ? »
Iisaa jaabii ɓe , wi'i : « Min kadi mi landoto on huunde wootere . Si on jaabike lan , onsay mi yeetoto on ko e ley kongol hombo mi woni waɗirde ɗun .
E hara lootugol ko Yaayaa lootaynoo yimɓe ɓen kon , ko honto iwri : ko ka arsi , kaa ko e neɗɗanke ? Jaabee lan . »
Kono ɓe wi'indiri : « Si en jaabike mo ko ka arsi iwri , o wi'ay en ko honɗun haɗunoo gomɗinen mo ?
Si en jaabike mo-le ko e neɗɗanke ɗun iwri . » ( E hin-le hiɓe huli jamaa on , ko fii fow no jogori Yaayaa wa annabaajo tigi . )
Onsay ɓe jaabii Iisaa : « Men andaa . » Kanko kadi o wi'i ɓe : « Min kadi mi wowlantaa on ko e ley kongol hombo mi woni waɗirde ɗun . »
Ɓawto ɗun Iisaa woni kadi yewtirgol ɓe mise , o wi'i ɓe : « Goɗɗo tutuno wiiɲu , o howi tutateeri ndin , o jasi ngayka fii ka wiiɲu on oƴƴee , o waɗi bente ka reenoowo on wona , o halfini ndi remooɓe wiiɲu ɓen , o yahi safaari .
Ɓay saa'i soɲitugol wiiɲu on hewtii , o immini kurkaadu makko haa e remooɓe wiiɲu ɓen fii yo ɓen jonnan mo ɓiɓɓe wiiɲu geɓal makko ngal .
Kono ɓen hendii mo piyi , ɓe immintini mo juuɗe mehe .
O immini kurkaadu makko goo kadi , ɓe piyi onɗon kadi e hoore , ɓe hersini .
O immini kadi tammo , ɓe wari on . E ɗuuɗuɓe ɓe o imminnoo piyaa , woɓɓe waraa .
« Tawi ko ɓiɗɗo makko yiɗaaɗo on tun o luttirnoo . Ka sakkitorun o immini mo haa e maɓɓe , himo wi'a : Ɓe teddinay ɓiɗɗo an on .
« Kono kamɓe remooɓe wiiɲu ɓen ɓe haldi : Ɓay ko oo woni ronoowo on , waren mo , ɗun ndondi ndin wontanay en !
Onsay ɓe nangi mo , ɓe wari , ɓe bugii ka ɓaawo tutateeri wiiɲu . »
Iisaa wi'i kadi : « Jooni non , hara ko honɗun jom ndin tutateeri wiiɲu waɗata ɓen ? On aray , re'a ɓen remooɓe wiiɲu , o jonna tutateeri ndin woɓɓe goo . »
Onsay Iisaa wi'i ɓe kadi : « E hara on jangaali ko bindi ɗin wi'i kon ? Ko fii hiɗi wi'i wonde : Hayre nde mahooɓe ɓen hawkunoo nden wontii hittunde ka soɓɓundu .
Ɗun ko e Joomiraaɗo on iwri , ɗun no hawnii e gite men ! »
Ɓay ɓe faamii wonde ko fii maɓɓe Iisaa waɗani ngal misal , ɓe woni e ɗaɓɓugol feere no ɓe nangira mo , kono hari hiɓe huli jamaa on . Onsay ɓe acci mo ɗon , ɓe yahi .
Onsay ɓe immini e Iisaa Fariisiyaaɓe goo e yimɓe Heroodu goo fii ko nangira mo konguɗi makko ɗin .
Ɓen ari , wi'i mo : « Karamoko'en meɗen andi ko on nunɗuɓe , awa kadi on ɗenƴotaako hay gooto , ko fii on ɓurdindinaa yimɓe ɓen , hiɗon jannirde laawol Alla ngol goonga . E hara no haani ka men yoɓa lanɗo mawɗo Roomu on sagalle , kaa haanaa ? Meɗen haani yoɓude kaa men haanaa yoɓude ? »
Nde tawnoo Iisaa no andi faasiqiyaagal maɓɓe ngal , o jaabii ɓe , o wi'i : « Ko fii honɗun ndarndorton mi ? Addanee lan dinaruuru , mi ndaara . »
Ɓe addi wooturu . Iisaa landii ɓe wi'i : « Ko nandolla hombo e bindi hombo woni e mayru ? » Ɓe jaabii : « Ko lanɗo mawɗo Roomu on . »
Onsay o wi'i ɓe : « Jonnitee lanɗo mawɗo Roomu on ko makko kon , jonniton Alla kadi ko mun kon . » Ɓe ŋalɗi e makko .
Sadduusiyaaɓe , wi'uɓe wonde ummutal alaa ɓen , ari landii Iisaa , ɓe wi'i mo :
« Karamoko'en , e hino ko Muusaa wi'i men kon : Si goɗɗo maayii accii ɓeyngu e ɓaawo ɓiɗɗo , haray miɲɲiraawo on mayɗo no haani ƴettude on keynguujo mo o acci fii no o heɓirana on kotiraawo makko jurriya .
Tawa non ɓen ɓiɓɓe ko ɓe njeeɗiɗo . Arano on jombii , maayii , accaali jurriya .
Ɗimmo on kadi ƴettii on keynguujo , maayii , accaali jurriya . Tammo on kadi wano non .
Tawii hay gooto e ɓen njeeɗiɗo accaali jurriya . Ɓay feƴƴii e maɓɓe ɓe fow , debbo on kadi maayii .
Ɓay hari ɓen njeeɗiɗoo non resii on debbo , ko hombo e ɓen on debbo wontanoyta ka ummutal ? »
Iisaa jaabii ɓe , wi'i : « E hino ko waɗi kon si hiɗon e nder palji , ko fii on alaa faamude bindi ɗin , on alaa faamude kadi bawgal Alla ngal .
Ko fii ka ummutal , worɓe ɓen resataa , rewɓe ɓen kadi resetaake , kono ɓe wa'ay wa malaa'ikaaɓe ɓen ka kammuuli .
E on jangaali ka deftere Muusaa fii mayɓe ɓen kan e ummutal maɓɓe ngal , ko Alla daalani mo kon ka binde pitahun , wonde : Ko min woni Alla Ibraahiima e Alla Issaaqa e Alla Yaaquuba ?
Awa Alla wonaa Alla mayɓe ɓen kono ko o Alla wurɓe ɓen . Awa on faljii few ! »
Goɗɗo e jannooɓe fii Sariya on ɓen , ɓay nanii ko ɓe yewtidi kon , o ndaarii kadi o tawii Iisaa jaaborii no moƴƴiri , o ɓadii , o landii mo : « E nder yamirooje ɗen fow ko honɗun adii ? »
Iisaa jaabii , wi'i : « E hino ko adii kon : Heɗitee yo Banii-Isra'iila'en , Alla Joomiraaɗo men on ko Joomiraaɗo gooto ,
awa kadi yo a yiɗir Alla Joomiraaɗo maa on ɓernde maa nden fow e wonkii maa kin fow e hakkil maa kin fow e doole maa ɗen fow .
E hino ko hikki ɗon kon : Yo a yiɗir ɲokondo maa on wano yiɗirɗaa hoore maa non . Yamirooje goo ɓurɗe ɗee mawnude alaa . »
On jannoowo fii Sariya on wi'i mo : « Moƴƴii , yo karamoko'en , on wowlii goonga wi'ugol Alla ko Bajjo , goɗɗo goo kadi alaa ko wonaa kanko ,
yiɗira mo ɓernde mun nden fow e hakkil mun kin fow e doole mun ɗen fow , e yiɗirgol ɲokondo mun wa hoore mun , ɗun no ɓuri sadakaaji sunneteeɗi ɗin fow e ɗiya sadakaaji fow . »
Ɓay Iisaa ndaarii tawii o jaaborii hakkil , o wi'i mo : « A woɗɗondiraa e laamu Alla ngun . » Ɓawto ɗun hay gooto suusaali mo landaade .
Wa fewndo ko Iisaa jannata ka juulirde mawnde , o wi'i : « Ko honno jannooɓe fii Sariya on ɓen waawiri wi'ude wonde Almasiihu on ko jurriya Daawuuda ?
E hin-le , immorde e Ruuhu Seniiɗo on , Daawuuda tigi no wi'i : Joomiraaɗo on daalani Joomi an on : Jooɗor ka sengo an ɲaamo , haa mi waɗa ayɓe maa ɓen ka ley teppe maa .
« Daawuuda tigi wi'ii Almasiihu on Joomi , haray ko honno non Almasiihu on woniri jurriya makko ? » Tawi jamaa ɗuuɗuɗo no heɗii mo e nder weltaare .
O wi'i ɓe e nder ko o waajotoo kon : « Reenee e ɓee jannooɓe fii Sariya on , ɗun ko ɓee yiɗuɓe jindidugol e dolokkaaji njani , yiɗi hiwreede ka fottirɗe ,
yiɗi saffawol aranol ngol ka juulirɗe , yiɗi ndaɗɗule arane ɗen ka nafagol .
Hiɓe jatta galleeji keynguuɓe , hiɓe junna julɗe maɓɓe fii yiingo . Awa ɓen heɓoyay ɲaawooje ɓurɗe sattude . »
Onsay Iisaa jooɗii ka yeeso arkawal sadaka , o woni e ndaarugol waɗaynooɓe ton kaalisi ɓen . Alɗuɓe buy waɗi ton kaalisi ɗuuɗuɗi .
O yi'i kadi keynguujo baaso no liɓa ton tammahoy ɗiɗoy , fotaykoy e peccun gootun si mbuuɗu feccaama nay .
Onsay kanko Iisaa o noddi taalibaaɓe makko ɓen , o wi'i ɓe : « Ka haqiiqa mi andinii on , ko oo keynguujo baaso itti kon no ɓuri ko ɓeya fow itti kon waɗi ka arkawal sadaka .
Ko fii ɓeya fow ko ko ɓurtani ɗun kon ɓe waɗi , kono kanko keynguujo on e waasiɗude , ko ko o mari kon fow fii ko o wuurira o waɗoyi ton . »
Wa fewndo ko Iisaa iwata ka juulirde mawnde , goɗɗo e taalibaaɓe makko ɓen wi'i mo : « Karamoko'en , ndaaree kaaƴe labaaɗe e darnoodi fotundi ! »
Iisaa jaabii mo , wi'i : « A yi'ii ndii darnoodi mawndi ? Hay hayre e hoore hayre luttoytaa ɗoo ko lancaaka . »
Onsay o jooɗoyii ka Fello Zaytuuni yeeso juulirde nden . Onsay Petruusu e Yaaquuba e Yuuhanna e Andaraawu landii mo e gundoo ,
ɓe wi'i : « Yeeto men ko honde tuma ɗun waɗoyta , e ko honɗun wonoyta maande laatagol ɗun fow ? »
Onsay Iisaa wi'i ɓe : « Reenee fii wota hay gooto faljin on ,
ko fii buy aroyay ɓaarora innde an nden , hara no wi'a ko kaɲun woni Almasiihu on . Awa ɓen faljinoyay yimɓe ɗuuɗuɓe .
Awa kadi , nde nanoyɗon fii hareeji no wowlee woo , e haalaaji fii gereeji , haray wota on hulu , ko fii bee ɗun waɗa , kono hinaa ɗon wonata lannoode nden .
Hareeji kadi waɗoyay hakkunde leƴƴi ɗin . Laamateeriiji ɗin kadi immondirana , dimbanɗe leydi waɗira e nokkeeli goo , heegeeji kadi waɗa . Ko ɗun wonata fuɗɗoode sattendeeji nanditayɗi e muuseendi ŋata ɗin .
« Awa reenee hoore mon , ko fii ɓe naɓoyay on ka ɲaawirɗi , ɓe foccoya on ka juulirɗe , naɓeɗon ka yeesooɓe ɓen e ka lamɓe ɓen sabu an , fii ko wonana ɓe seedee .
Kono ko adii kon bee Kibaaru Moƴƴo on feɲɲinanee leƴƴi ɗin fow .
Kono tuma ɓe naɓi on fii wattugol on e joge , wota on jiɓoyo ko wi'on . Kono wowlee ko longinaɗon e on saa'i ɗon kon tigi . Ko fii haray hinaa onon woni wowlude , kono ko Ruuhu Seniiɗo on .
Ko fii goɗɗo ƴettoyay musiɗɗo mun , watta mo e joge fii yo o ware , baabaajo kadi warra non ɓiɗɗo mun . Fayɓe ɓen kadi hawtanoyoo mawɓe mun ɓen , ɓe wona sabu haa ɓe waree .
Fow aɲoyay on sabu innde an nden . Kono mo ŋaɲɲike ɗun haa ka lannoode , o dandoyte .
« Nde yi'uɗon huunde harmunde caabinaynde nden daakike ka nde haanaa wonude ɗon woo , ( haray yo jangoowo on faamu ) , onsay yo hoɗuɓe ka diiwal Yahuuda ɓen dogir ka pelle .
On wonɗo ka fowtorde hoore suudu mun wota tippano goɗɗun ka nder suudu .
On wonɗo kadi ka ngesa wota yiltito fii ƴettugol dolokke mun on .
E nder ɗen balɗe ɗon , bone wonanay sowiiɓe ɓen e muyninayɓe ɓen .
Awa toree fii wota ɗun ardu ndungu .
Ko fii satteende waɗay e ɗen ɲalaaɗe nde sifa mun waɗaali haa hande , gila ka fuɗɗoode aduna mo Alla tagi , e nde ɓuri mun waɗitataa han kadi .
Si tawno Joomiraaɗo on raɓɓinɗinaano ɗen ɲalaaɗe , hay gooto daɗataano , kono o raɓɓinɗinay ɗe sabu suɓaaɓe ɓe o suɓii ɓen .
« Awa si goɗɗo aru on e wi'oyde wonde : Almasiihu on no ɗoo ! maa himo ɗaa ! , wota on hoolo mo .
Ko fii waɗitiiɓe almasiihu e waɗitiiɓe annaba feeɲoyay , ɓe waɗoya maandeeji e kaawakeeji fii no ɓe faljinira hay suɓaaɓe ɓen , si no gasaynoo .
Awa reenee , ko fii mi hiitanike on fii ɗun fow . »
« Kono e ɗen ɲalaaɗe , ɓawto nden satteende , Naange ngen niɓɓitay , tawa lewru ndun jalbataa ,
koode ɗen ka kammu kadi yana , ko tiiɗi kon ka kammu kadi dimboyoo .
« Ontuma non Ɓii-Aaden on yi'oyte , no ara e duule , hara himo arda e bawgal mawngal e mangural .
Onsay o nuloya malaa'ikaaɓe makko ɓen , o mooɓa suɓaaɓe makko ɓen gila funnaange heɓi hirnaange e gila nano heɓi ɲaamo , gila ka leydi haa ka kattudi kammuuli .
« Yo misal ƴibbehi kin wonan on gandal . Nde calɗi makki on hecciɗiri , ɗi wiliti , on andanay hoore mon wonde setto ngon ɓadike .
Ko wano non kadi , no yiiruɗon ɗii piiji no waɗa woo , haray andee wonde Ɓii-Aaden on ɓadike ka dambugal .
Ka haqiiqa mi andinii on , ɗun fow waɗay ado nguu jamaanu feƴƴude .
Kammu ngun e leydi ndin feƴƴay , kono min konguɗi an ɗin feƴƴataa .
« Kono hay gooto andaa fii nden ɲalaande e on saa'i , hinaa hay malaa'ikaaɓe ɓen ka kammuuli , hinaa hay Ɓiɗɗo on , kono ko Baabaajo on tun andi fii nden ɲalaande e on saa'i .
Awa reenee , wattanon yiila ! Ko fii on andaa nde on saa'i wonata .
Ɗun no wa'i wa neɗɗo wonɗo yahude safaari , acca suudu mun , o halfina mo kala e kurkaaduuɓe makko ɓen golle mun , o yamira wonɗo ka dambugal on aynugol .
Awa , wattanee yiila , ko fii on andaa nde jom suudu ndun artata , si ko kiikiiɗe , maa si ko tumbere jemma , maa si ko nde ndonto no ƴogga , maa si ko bimbi .
Hulee wota o aru cuppet , o tawa hiɗon ɗaanii .
Ko mi wowlani on kon , ko fow mi wowlani : wattanee yiila ! »
Tawi , si balɗe ɗiɗi feƴƴii , Juldeere Yawtaneede nden e Juldeere Bireedi ɗe Aldaa e Lewen ɗen waɗay . Tawi hooreeɓe yottinooɓe sadaka ɓen e jannooɓe fii Sariya on ɓen no ɗaɓɓaynoo ko honno ɓe nangirta Iisaa ƴoyre , ɓe wara mo .
Tawi hiɓe wi'a : « Hinaa ka fewndo juldeere , fii wota murtaldu waɗu e hakkunde jamaa on . »
Nde tawnoo Iisaa no ka saare Betanii ka suudu Sim'uunu oo nawnunooɗo ɗamajan , wa fewndo ko o jooɗii fii nafagol , debbo naati . Tawi on debbo no jogii tindohun hayre daneere tew angiri laaɓundi , satta-cogguuri , no wi'ee naar . On debbo fusi tindohun kun , o juuri angiri ndin ka hoore Iisaa .
Woɓɓe e taalibaaɓe ɓen seytini , ɓe wi'indiri : « Ko honɗun woni nafa bonnugol ndii angiri ?
Ko fii en waawayno ndi yeeyude ɓuri dinaruuji teemeɗɗe tati , okken miskinɓe ɓen ! » Onsay ɓe feli debbo on .
Kono Iisaa wi'i : « Tertee mo ! Ko fii honɗun sattinanton mo ? Ko kuugal moƴƴal o waɗanimmi .
Miskinɓe ɓen kan , hiɗon wondi e maɓɓe soono woo , on waaway ɓe waɗande ko moƴƴi nde faalaɗon woo , kono min , on wondataa e an soono woo .
Kanko debbo on o waɗii ko o waawi kon : o urnii ɓandu an ndun ado ndu surreede .
Ka haqiiqa mi andinii on , kala ka oo Kibaaru Moƴƴo feɲɲinaa e aduna on , fii koo ko oo debbo waɗi kadi sifete , o anditanee . »
Onsay goɗɗo e sahaabaaɓe Iisaa ɓen sappoo e ɗiɗo , ɗun ko Yudaasi Iskariiyu , yahi tawoyi hooreeɓe yottinooɓe sadaka ɓen , fii no o wattira Iisaa e juuɗe maɓɓe .
Ɓe heɗii mo , ɓe weltori ɗun , ɓe fodi mo yeenugol mo kaalisi . Onsay , kanko Yudaasi , o woni e ɗaɓɓugol feere no o wattira Iisaa e juuɗe maɓɓe .
Ka ɲallal aranal Juldeere Bireedi ɗe Aldaa e Lewen ɗen , ɗun ko ɲande baalun kun hirsetee , taalibaaɓe Iisaa ɓen wi'i mo : « Ko honto faalaɗon yo men moƴƴinanoy on nafakka Juldeere Yawtaneede nden ? »
Onsay o immini ɗiɗo e taalibaaɓe makko ɓen , o wi'i ɓe : « Yahee ka saare . On fottay e gorko rondiiɗo loonde ndiyan , on jokkay mo .
Ka o naatiri woo , on wi'ay jom ndun suudu : Karamoko'en wi'ii men yo men lando on ko honto ɓe weerata , ɓe nafoda e taalibaaɓe maɓɓe ɓen nafakka Juldeere Yawtaneede nden ?
Ontuma o hollay on konkooru njanndu , weƴƴitaandu wertaa , ka koore dow . Ko ɗon moƴƴinton . »
Ɓay taalibaaɓe ɓen yahii , ɓe hewtoyii ka saare , ɓe tawroyi no o haalirannoo ɓe non , ɓe moƴƴini nafakka juldeere nden .
Ɓay niɓɓii , kanko Iisaa o ardi e sappoo e ɗiɗooɓe ɓen .
Wa fewndo ko ɓe jooɗii , hiɓe nafaade , kanko Iisaa o wi'i ɓe : « Ka haqiiqa mi andinii on , goɗɗo e mon , mo mi woni hawtidude , janfoto lan . »
Onsay ɓe fuɗɗii aanude fota , mo bee e maɓɓe woni e wi'ugol mo : « E hara ko min ? »
O jaabii ɓe , o wi'i : « Ko goɗɗo e onon sappoo e ɗiɗooɓe ɓen , ɗun ko on mo mi yollidi jungo e miran gooto .
Awa Ɓii-Aaden on no yahude wano fii makko windori non , kono bone wonanii on janfotooɗo Ɓii-Aaden on ! Ko ɓurnoo moƴƴande on neɗɗo ko si o jibinanooka ! »
E nder ko ɓe ɲaamata kon , Iisaa ƴetti bireedi . Ɓay o gaynii du'aade , o taƴiti , o jonni ɓe , e hoore himo wi'a : « Jaɓee ɲaamon , ɗunɗoo ko ɓandu an ndun nii . »
O ƴetti kadi jardukun waɗorkun njaram , o jarni Alla , o jonni ɓe , ɓe fow ɓe yari .
O wi'i ɓe kadi : « Ɗunɗoo ko ƴiiƴan an ɗan nii , ƴiiƴan ahadi hibboyteeɗan fii ɗuuɗuɓe .
Ko fii ka haqiiqa mi andinii on , mi yaritataa hande kadi njaram ɓiɓɓe wiiɲu haa ɲande mi yaritoyta njaram wiiɲu kesan ka laamateeri Alla . »
Ɓay wonii ɓe beytii beyti Zabuura , ɓe yahi ka Fello Zaytuuni .
Onsay Iisaa wi'i ɓe : « On fow on selay lan , ko fii no windii : Mi waray ngaynaako on , wuro baali ngon saakoo .
Kono tuma mi immintinaa , mi hikkanto on yeeso , tawoyon mi Jaliilu . »
Petruusu wi'i mo : « Hay si fow selay on , min ɗun wonantaa lan ! »
Onsay Iisaa jaabii mo , wi'i : « Ka haqiiqa mi andinii ma , hande e oo jemma tigi , ado ndonto ƴoggude laabi ɗiɗi , haray a yeddii fii an laabi tati . »
Kono Petruusu tentini fota , o wi'i : « Hay si tawii bee mi maayida e mon , mi yeddataa fii mon few ! » Ɓeya fow kadi wi'iri non .
Ɓawto ɗun ɓe yahi e ndee nokkuure wi'eteende Jatsaymaani . Kanko Iisaa o wi'i taalibaaɓe makko ɓen : « Jooɗee ɗoo haa mi toroyoo . »
O naɓori Petruusu e Yaaquuba e Yuuhanna . Onsay , o fuɗɗii heɓude annde e sokola ,
o wi'i ɓe : « Wonkii an kin no aani haa e mayde . Wonee ɗoo , hiiren . »
O yahi yeeso seeɗa , o sujji , o torii , o wi'i : « Si no gasa yo oo saa'i yawtan . »
O wi'i kadi : « Abba , Baaba an , hiɗa waawi kala huunde . Yo kun jardukun tampere pottito lan . Kono non wota faale an on waɗu , kono yo faale maa on waɗu . »
O artoyi e taalibaaɓe ɓen , o tawi ɓe ɗaanike . O wi'i Petruusu : « Sim'uunu , a ɗaanike ? Jaka a waawaali hiirude hay saa'i gooto ?
Hiiree toroɗon fii wota on naatu e jarrabi . Wonkii kin no yiɗi waɗugol ko moƴƴi , kono ɓandu ndun no lo'i . »
O woɗɗitii ɓe kadi ɗimmun , o torii , o fillitii ɗiya konguɗi .
O artoyi kadi , o tawi ɓe ɗaanike , ko fii hari gite maɓɓe ɗen teddii . Tawi ɓe andaa ko ɓe wi'a mo .
O artoyi tammun , o wi'i ɓe : « E on ɗaani kadi , fowtiɗon ? Jooni yonii , saa'i on hewtii . Awa Ɓii-Aaden on no watteede e juuɗe junuubanke'en .
Immee mahen , ko fii wonɗo janfaade lan on ɓadike ! »
E nder ko o yewtata kon , hawrondiri Yudaasi , tawdaaɗo e sappoo e ɗiɗooɓe ɓen , hewtidii e jamaa jogiiɗo kaafaaje e bedi , immorde e hooreeɓe yottinooɓe sadaka ɓen e jannooɓe fii Sariya on ɓen e mawɓe ɓen .
Tawi wonɗo mo janfaade on waɗaniino ɓe ndee maande ɗoo , o wi'i : « Mo mi hirbii woo , haray ko on . Nangee mo , naɓon , aynon mo fota . »
Tun o hewti , o ɓadii Iisaa , e hoore himo wi'a : « Karamoko'en ! » Onsay o hirbii mo .
Onsay ɓen yimɓe fawi Iisaa juuɗe , ɓe nangi mo .
Tun goɗɗo e wonnooɓe ɗon ɓen sorti kaafa mun kan , o soppi kurkaadu yottinoowo mawɗo sadaka on , o itti mo nowru ndun .
Onsay Iisaa wi'i : « Hiɗon ardi e kaafaaje e bedi fii nangugol lan wa si ko ngujjo aranɗon ?
E hin-le miɗo wondi e mon ɲande woo ka juulirde mawnde , miɗo janna , on nangaali lan . Kono ɗun waɗiri fii ko windanoo kon yo laato . »
Onsay ɓe o wondunoo ɓen fow acci mo ɗon , dogi .
Suka waaniiɗo suddaare tun jokki mo , ɓe nangi mo kanko kadi .
Kono o sortii , o acci ɗon suddaare nden , o dogi , o ɓornaaki .
Onsay ɓe naɓi Iisaa ka yottinoowo mawɗo sadaka on , ka hooreeɓe yottinooɓe sadaka ɓen e mawɓe ɓen e jannooɓe fii Sariya on ɓen fow mottondiri ɗon .
Tawi Petruusu no iwtiri ɓaawo makko ka woɗɗitii haa ka nder tata yottinoowo mawɗo sadaka on , o jooɗodi e aynooɓe ɓen , tawi himo iwlaade ka binde yiite .
Tawi hooreeɓe yottinooɓe sadaka ɓen e dental fewjooɓe ɓen fow no ɗaɓɓa seedeeji e hoore Iisaa fii no ɓe warira mo , kono laatii ɓe heɓaali .
Ko fii hari ɗuuɗuɓe no seeditoo penaale e hoore makko , kono tawi seedeeji maɓɓe ɗin yaadaa .
Kono woɓɓe immii , seeditii fenaande e hoore makko , tawi hiɓe wi'a :
« Men nanii himo wi'a o lancay ndee juulirde mawnde darniraande juuɗe yimɓe , o darna wonnde goo e nder balɗe tati , nde tawata hinaa darniraande juuɗe yimɓe . »
Tawi hay e hoore ɗun seedee maɓɓe on yaadaa .
Onsay yottinoowo mawɗo sadaka on immii ka hakkunde dental , o landii Iisaa , o wi'i : « A jaabotaako hay huunde e ko ɓee woni seeditaade e hoore maa kon ? »
Kono Iisaa fanki , o jaabaaki hay huunde . Yottinoowo mawɗo sadaka on landii mo kadi , wi'i : « E hara ko an woni Almasiihu on , ɗun ko Ɓiɗɗo Alla Jom Barki on ? »
Iisaa jaabii , wi'i : « Ko min . On yi'ay kadi Ɓii-Aaden on no jooɗii ka sengo ɲaamo Jom Bawgal on , no arda e duule iwrude ka kammu . »
Onsay yottinoowo mawɗo sadaka on seeki conci mun ɗin , wi'i : « Ko seedeeji honɗi kadi faalaɗen ?
On nanii hoyre makko nden . Ko honɗun fottanɗon e ɗun ? » Fow happirani mo foddugol e mayde .
Woɓɓe woni e tuttugol mo , e buumugol mo yeeso ngon , e uttagol mo e hoore hiɓe wi'a mo : « Hotto ! » . Aynooɓe ɓen kadi jaɓɓori mo bante .
Fewndo ko Petruusu jooɗii ley ka nder tata , goɗɗo e rewɓe kurkaaduuɓe ka yottinoowo mawɗo sadaka on ari .
O yi'i Petruusu ka iwlotoo , o tenƴini mo , o wi'i mo : « An kadi , hiɗa wondunoo e Iisaa , oo jeyaaɗo Naasirata . »
O yeddi e hoore himo wi'a : « Mi andaa , mi faamaali ko honɗun wonɗaa wi'ude . » O yalti , o yaari ka ley jimbe , tun ndontoori ndin ƴoggi .
On debbo kurkaaduujo ndaari mo , wi'i wonnooɓe ɗon ɓen kadi : « Oo ko tawdaaɗo e maɓɓe . »
O yeddi kadi . Ɓay nettii seeɗa , wonnooɓe ɗon ɓen wi'i Petruusu : « Ko haqiiqa , an ko a goɗɗo e maɓɓe . Ko fii ko mo a Jaliilu . »
Onsay o woni e huɗitagol woonda , wi'a : « Mi andaa oo neɗɗo mo wonɗon wowlude fii mun ! »
Tun ka ɗimmun ndontoori ndin ƴoggi . Petruusu anditi kisan kongol ngol Iisaa wi'unoo mo ngol : « Ado ndonto ƴoggude laabi ɗiɗi , haray a yeddii fii an laabi tati . » Onsay o ugginii o wulli .
Ɓay weetii , hooreeɓe yottinooɓe sadaka ɓen e mawɓe ɓen e jannooɓe fii Sariya on ɓen e dental fewjooɓe ɓen fow yewtidani . Ɓe haɓɓi Iisaa , ɓe naɓi mo , ɓe watti e juuɗe Pilaatu .
Pilaatu landii mo , wi'i : « Hara ko an woni lanɗo Yahuudiyanke'en ? » Iisaa jaabii mo : « Ko wano wi'irɗaa non . »
Tawi hooreeɓe yottinooɓe sadaka ɓen no liɓi tooɲe ɗuuɗuɗe e hoore makko .
Pilaatu landitii mo kadi , wi'i : « A jaabotaako hay huunde ? A nanii ɗee tooɲe ɗe ɓe woni liɓude e hoore maa fow ? »
Kono Iisaa jaabaaki hay huunde e mun . Ɗun ŋalɗini Pilaatu .
Tawi juldeere kala , o accitanay ɓe kasoojo gooto mo ɓe torinoo mo fii mun woo .
Hari goɗɗo no wi'ee Barabaasi no ka kaso , wondude e waɗunooɓe gere , e nder gere on ɓe itti hoore .
Onsay jamaa on ƴawi tawoyi Pilaatu , ɓe woni e toragol mo , wi'a yo o waɗan ɓe ko woowani ɓe kon .
Pilaatu jaabii ɓe , wi'i : « Hara hiɗon yiɗi yo mi accitan on lanɗo Yahuudiyanke'en ? »
Ko fii hari himo andunoo ko sabu nawliigu waɗi si hooreeɓe yottinooɓe sadaka ɓen waɗiri mo e joge .
Kono hooreeɓe yottinooɓe sadaka ɓen ƴuuni jamaa on fii yo Pilaatu accitan ɓe Barabaasi .
Pilaatu ƴettiti kadi haala kan , o wi'i ɓe : « Ko honɗun non faalaɗon yo mi waɗu oo mo wi'oton lanɗo Yahuudiyankeeɓe ɓen ? »
Ɓe ewnii kadi , ɓe wi'i : « Fempee mo ! »
Pilaatu wi'i ɓe kadi : « E hara ko honɗun oo bonni ? » Ɓe ɓurti kadi sonkude , ewnoo , wi'a : « Fempee mo ! »
Nde tawnoo Pilaatu no faalaa weltinde jamaa on , o accitani ɓe Barabaasi . Ɓay wonii Iisaa gaynaama focceede , kanko Pilaatu o watti mo e juuɗe maɓɓe fii yo o fempe .
Onsay suufaaɓe ɓen naadi Iisaa ka nder tata , e maanaa ka nder suudu laamu . Ɓe nodditi dental suufaaɓe ɓen fow ,
ɓe ɓorni mo dolokke boɗeejo , ɓe waɗi ka hoore makko katanwol bulle saccaangol .
E hoore ɗun , ɓe woni e hiwragol mo , wi'a : « Salminaango e maa , yaa an Lanɗo Yahuudiyankeeɓe ! »
Ɓe tappiri mo kadi kalinwol ka hoore , ɓe tutti mo , ɓe jiccii , ɓe sujjinkinanii mo .
Ɓay wonii ɓe gaynii mo waɗude jalnori , ɓe ɓorti mo dolokke boɗeejo on , ɓe ɓorni mo conci makko ɗin , ɓe naɓi mo fii fempoyegol .
Tawi goɗɗo no wi'ee Sim'uunu mo Sirenii no iwaynoo ngesa , rewi ɗon . Tawi ko on woni ben Aleksander e Rufuusa . Ɓe karhi mo naɓugol leggal Iisaa altindiraangal ngal .
Onsay ɓe naɓi Iisaa e ndee nokkuure wi'eteende Golgotaa , ko woni firo ɗun ko Nokkuure Laalagal Hoore .
Ɓe okkori mo njaram jillaaɗan mirri , kono laatii o jaɓaali ɗan yarude .
Onsay ɓe fempi mo . Ɓe sendiri conci makko ɗin urɓa fii andugol mo kala ko gasata hendaade .
Wa ko ɓe fempata mo , tawi ko e walluhaa on .
Hari ɗunɗoo no windii fii ko o happiranaa kon : « Ko lanɗo Yahuudiyanke'en . »
Tawi wuyɓe ɗiɗo no fempidaa e makko , goɗɗo on ka sengo makko ɲaamo , oya on ka nano makko .
Ko nii ko bindi ɗin wi'unoo kon laatori , wonde : « O wattidete e bonɓe ɓen . »
Tawi feƴƴooɓe ɓen no hoyna mo , hayla hoore , wi'a : « Hey , an oo wi'unooɗo lancay juulirde mawnde nden , darnita nde e nder balɗe tati ,
awa dandito an tigi , tippoɗaa ka leggal altindiraangal ɗon ! »
Tawi hooreeɓe yottinooɓe sadaka ɓen e jannooɓe fii Sariya on ɓen kadi no jalaynoo mo hakkunde maɓɓe , wi'a : « O dandii ɓeya , kono o waawataa dandude hoore makko !
Si ko o Almasiihu on , ɗun ko lanɗo Isra'iila'en , yo o jippo ka leggal altindiraangal , yi'en , ɗun en gomɗinay mo ! » Tawi fempidaaɓe e makko ɓen kadi no hoynaynoo mo .
Gila naange e hoore , niwre waɗi e leydi ndin fow haa ka ɓaawo fanaa .
Wa fewndo ka ɓaawo fanaa , Iisaa ewnii ko tiiɗi , o wi'i : « Iilooyi , Iilooyi , lama sabaxtanii ? » . ( Ɗun no firi : Alla an , Alla an , ko fii honɗun tertaniɗaa mi ? )
Woɓɓe e wonnooɓe ɗon ɓen nani ko o wi'i kon , ɓe wi'i : « On nanii , o noddii Iiliiya ! »
Tun goɗɗo e maɓɓe dogi , ƴettoyi linsere , o ɓuɓɓini nde haa nde loppii ndiyan lammuɗan , o waɗi nde e tuggordu , o townani mo fii yo o yaru , e hoore himo wi'a : « Accee , ndaaren si Iiliiya aray , tippina mo . »
Iisaa ewnii ko tiiɗi , onsay o timmi .
Wirngallo ngon ka juulirde mawnde seekii , woni pecce ɗiɗi , gila dow haa ley .
Ɓay hooreejo suufaaɓe wonnooɗo yeeso makko kanko Iisaa on yi'ii no o timmiri non , o wi'i : « Ka haqiiqa , hari oo neɗɗo ko Ɓiɗɗo Alla ! »
Tawi rewɓe kadi no ka woɗɗitii , no ndaara . Tawi no tawdaa e maɓɓe Mariyama jeyaaɗo Magaduuna e Mariyama yumma Yaaquuba tosooko on e Yuusufu , e Saliimatu .
Tawi ko ɓen jokkunoo mo kanko Iisaa , no kurkanoo mo wa fewndo ko o wonnoo Jaliilu , e ɗuuɗuɓe goo kadi ɓe o yaadunoo Yerusalaam .
Hawrondiri niɓɓii , tawi ko hebulanagol ɲalaande fowteteende nden .
Onsay oo wi'eteeɗo Yuusufu hewti . On ko hooloraaɗo goo e ngal dental maɓɓe , on ko jeyaaɗo Raamati , tawi on kaɲun tigi ko laamu Alla ngun o tijjii . O heɓi cuucal yahugol ka Pilaatu , toroo mo hettugol furee Iisaa on .
Pilaatu ŋalɗi ko tawi o maayii kon . O noddi hooreejo suufaaɓe ɓen , o landii mo si tawii o maayiino .
Ɓay hooreejo on humpitii mo ɗun , o jonniti Yuusufu furee Iisaa on .
Kanko Yuusufu o soodoyi kasannge , o tippini furee Iisaa on ka hoore leggal , o tumbi e kasannge , o belnoyi mo e qaburu asaaɗo e feto . O talli hayre , o waɗi ka dambugal qaburu .
Tawi Mariyama jeyaaɗo Magaduuna e Mariyama yumma Yuusufu no ndaara ka o belniraa .
Ɓay ɲalaande fowteteende nden feƴƴii , ɗun ko aseweere nden , Mariyama jeyaaɗo Magaduuna e Mariyama yumma Yaaquuba , e Saliimatu soodi tiiri fii ko ɓe fulla e furee Iisaa on .
E alat , ɗun ko ɲallal aranal e nder yontere nden , ɓen rewɓe dawi bimbi subaka ka yenaande , ɗun ko ka puɗal naange .
Tawi hiɓe wi'indira : « Taw ko hombo tallanta en hayre wonde nden ka dambugal yenaande nden ? »
Tun ɓe ɓanti gite , ɓe haynii , ɓe tawi nden hayre njannde tallaama .
Ɓe naati ka nder yenaande , ɓe yi'i suka gorko , no ɓornii daneeji , no jooɗori ka sengo ɲaamo . Ɓe ŋalɗi , ɓe huli .
On wi'i ɓe : « Wota on hulu ! Iisaa oo jeyaaɗo Naasirata , fempaaɗo on , mo wonɗon ɗaɓɓitude on , immitike , o alaa ɗoo . E hino nokkuure ka o belnanoo ɗon .
Awa yahee andinoyon taalibaaɓe makko ɓen e Petruusu , o adoyto on Jaliilu . Ko ton yi'oyton mo , wano o wiirunoo on non . »
Onsay ɓe dogi ɓe yalti ka yenaande ko fii hari diwnol e kaawee heɓii ɓe . Kono laatii ɓe wowlanaali hay gooto huunde , ko fii hari hiɓe huli .
Ɓay Iisaa immitike e ɲalaande aranere nden e nder yontere nden bimbi , ko o adii hollitaade ko Mariyama jeyaaɗo Magaduuna , on mo o yaltinnoo jinnaaji jeeɗiɗi e mun .
On yahi , o ɓanginanoyi ɗun ɓe Iisaa wondunoo ɓen , tawi ɓen no yoomi , no wulla .
Ɓay ɓe nanii wonde himo wuuri , awa kadi kanko debbo on o yi'ii mo , laatii ɓe hoolaaki mo .
Ɓawto ɗun , tawi ɗiɗo e maɓɓe no e hoore laawol , no yahaynoo e fulawaa , kanko Iisaa o feeɲirani ɓe noone goo .
Ɓen kadi arti , holliti ɗun ɓeya , laatii ɓe hoolaaki ɓen kadi .
Ka sakkitorun o feeɲani sappoo e go'ooɓe ɓen , wa fewndo ko ɓe jooɗii fii ɲaamugol , o feli ɓe sabu angal gomɗinal maɓɓe ngal e cattal ɓerɗe maɓɓe ɗen , fii ko ɓe hoolaaki yi'unooɓe mo ɓen kon ɓawto o immintineede .
E hoore ɗun o wi'i ɓe : « Yahee e aduna on fow , feɲɲinanon tageefo ngon fow Kibaaru Moƴƴo on .
Kala on gomɗinɗo , lootaa maande kisiyee , dandoyte , kono kala on mo gomɗinaali , happante .
E hino maandeeji wondayɗi e ɓen gomɗinɓe : e innde an ɓe raɗoyto jinnaaji ɗin , ɓe wowla kadi e haalaaji goo ,
ɓe nanga bolle , si ɓe yaru kadi njaram waroojan , ɗun masinbintaa ɓe . Si ɓe fawoyii kadi juuɗe maɓɓe ɗen e hoore nawnuɓe ɓen , ɓen ndikkay . »
Ɓay Iisaa Joomi on gaynii ɓe yewtude , o ƴentinaa ka kammu , o jooɗori ka sengo ɲaamo Alla .
Kamɓe kadi ɓe yahi , ɓe waajoyii hen fow , tawi Joomiraaɗo on no gollidude e maɓɓe , o haqinqiniri daalol ngol maandeeji ɗi ngol wondunoo ɗin .
Ɓay woodiino yimɓe ɗuuɗuɓe , nangannooɓe wallifagol fillayeeji fii piiji feƴƴunooɗi hakkunde men ,
wano ɓee tawanooɓe gila ka fuɗɗoode yottinirnoo non e men , ɓen seeditorɓe gite mun , wonti kurkantooɓe daaluyee on ,
min kadi mi taw no hawranimmi , yo Tawaafiilu tedduɗo , tippude e koo ko mi tefi , mi fensiti gila ka fuɗɗoode , weeɓitirangol on ɗun bindudi rewrundi ,
fii no andiron pellital wongal ngal e nder ɗii janndeeji ɗi jannaɗon .
Fewndo Heroodu laaminoo diiwal Yahuuda ngal , wooduno yottinoowo sadaka wi'eteeɗo Zakariyaa'u jeyaaɗo e mojobere oo wi'eteeɗo Abiiya . Sonna makko ko e leɲol Haaruuna jeyaa , on no wi'ee Elisabaatu .
Ɓe ɗiɗoo non ko ɓe feewuɓe yeeso Alla , awa kadi hiɓe jokkunoo yamirooje e sariyaaji Joomiraaɗo on e ɓaawo feloore .
Kono tawi ɓe maraa ɓiɗɗo , ɓay hari Elisabaatu wonaa jiidotooɗo , awa kadi mo kala e maɓɓe nawyii .
Tawi non e nder ko kanko Zakariyaa'u o gollaynoo golle yottingol sadakaaji ka Alla , ɗun ko fewndo ko mojobere makko nden ardinaa yottingol sadakaaji ,
o toɗɗorano urɓa tippude e naamuuji maɓɓe kamɓe yottinooɓe sadaka ɓen naatugol ka nder juulirde Joomiraaɗo on , fii ittugol sadaka urngallooji sunneteeɗi .
Fewndo on saa'i ittugol sadaka urngallooji , tawi jamaa on fow no juula ka yaasi .
Ko fewndo on saa'i malaa'ikaajo Joomiraaɗo on feeɲani mo , no darii ka ɲaamo ittirde sadaka urngallooji .
Ɓay Zakariyaa'u yi'ii on malaa'ikaajo , o ɗenƴii , o huli .
Kono malaa'ikaajo on wi'i mo : « Wota a hulu , yo Zakariyaa'u , ko fii toraare maa nden jaɓaama . Sonna maa Elisabaatu jibinante boobo gorko , a innay on Yaayaa .
O wonane welo-welo e weltaare , awa kadi yimɓe buy weltoray jibinegol makko ,
sabu o wonay aaden mawɗo yeeso Joomiraaɗo on . O yaroytaa njaram mandilinayɗan e kala ko caakinta . Ruuhu Seniiɗo on wonoyay e makko gila ka teege yumma makko ,
awa kadi o artiroyay Banii-Isra'iilayankeeɓe buy e laawol Joomiraaɗo on , on Alla maɓɓe .
O yaaray yeeso Joomiraaɗo on e nder ruuhu e doole wa Iiliiya , fii no o artira ɓerɗe baabiraaɓe e telen-ma ɓiɓɓe mun , o artira murtuɓe ɓen e telen-ma faamu feewuɓe ɓen , e fii no o eɓɓirana Joomiraaɗo on jamaa hebulaniiɗo mo . »
Zakariyaa'u wi'i malaa'ikaajo on : « Ko honno ɗun henirantammi ? Ko fii mi nawyii , awa ɓeyngu an kadi wonii nayeejo . »
Malaa'ikaajo on jaabii mo : « Ko min woni Jibriilu , darotooɗo takko Allaahu on . Ko mi imminaaɗo fii yewtugol ma , humpite oo kibaaru moƴƴo .
Jooni , a mbobiɗay , a waawataa wowlude ɗoo e ɗun laataade , sabu a hoolaaki ɗii konguɗi an laatoytooɗi e saa'i happaaɗo on . »
Tawi non jamaa on no habbii Zakariyaa'u , hiɓe jiɓii ko honɗun neeɓini mo ka nder juulirde mawnde ton .
Ɓay o yaltii , o waawaali ɓe yewtude hay fus . Ɓe ndaari , ɓe tawi o feɲɲinanaama ka nder juulirde mawnde ton . O woni e eɓɓirangol ɓe juuɗe , o lutti mbobiɗude .
Ɓay ɲalaaɗe makko yottingol sadakaaji ɗen timmii , o yiltitii ka suudu makko .
Ɓay feƴƴii e ɗun , sonna makko Elisabaatu ƴetti reedu . O suuɗitii e nder lebbi jowi , himo wi'a :
« E hino ko Joomiraaɗo on waɗanimmi kon , o yeƴƴitike lan jooni , o ittanii lan kaa hersa ka mi wondunoo e hakkunde ɓee yimɓe . »
Ka lewru jeegaɓuru , Allaahu on nuli oo malaa'ikaajo wi'eteeɗo Jibriilu e ndee saare Naasirata jeyaande e ngal diiwal Jaliilu
haa e oo jiwo wi'eteeɗo Mariyama , mo gorko wi'eteeɗo Yuusufu jeyaaɗo e bolondaa Daawuuda ƴami .
Malaa'ikaajo on naati ka on jiwo , wi'i : « Mi salminii ma , an oo yeɗaaɗo sulfu . Joomiraaɗo on no wondi e maa . »
Ngol kongol jiɓi mo , o miijii ko honɗun e salminaango nii .
Malaa'ikaajo on wi'i mo : « Wota a hulu yo Mariyama , sabu a heɓii sulfu immorde ka Allaahu on .
Awa a ƴettay reedu , jibinaa boobo gorko , innoyaa mo Iisaa .
O wonay mawɗo , o noddiree Geɗal Jom Ɓural on . Allaahu Joomiraaɗo on jonnoyay mo jullere laamu maama makko Daawuuda nden .
O laamoyto suudu Yaaquuba ndun haa poomaa , awa kadi laamu makko ngun lannataa . »
Mariyama wi'i malaa'ikaajo on : « E ko honno ɗun laatorta , ɓay mi andaali gorko ? »
Malaa'ikaajo on jaabii mo , wi'i : « Ruuhu Seniiɗo on aray e maa , bawgal Jom Ɓural on ɗuwirte ɗowdi mun ndin . Ko ɗun si boobo seniiɗo heɓoyteeɗo on noddiroyte Ɓiɗɗo Alla .
Jooni non , Elisabaatu oo musiɗɗo maa ko sowiiɗo , o sowike kanko kadi e nder nayeewu makko boobo gorko . On wi'anooɗo jiidotaako no e nder lewru jeegaɓuru mun
sabu alaa ko Allaahu on ronki . »
Onsay Mariyama wi'i : « Min ko mi korɗo Joomiraaɗo on . Yo woniranan wano wiiruɗon non . » Onsay malaa'ikaajo on yahi .
E nder ɗen balɗe ɗon , Mariyama immii no heɲii yahugol e saare goo ka hoore pelle e nder ndii leydi bolondaa Yahuuda .
O naati ka suudu Zakariyaa'u , o salmini Elisabaatu .
No Elisabaatu nanirnoo salminaango Mariyama ngon , ɓiɗɗo makko on memminii ka nder reedu makko , kanko Elisabaatu o heewi Ruuhu Seniiɗo on ,
o ewnii ko tiiɗi , o wi'i : « An ko a barkinaaɗo e hakkunde rewɓe ɓen , awa kadi ɓiɗɗo mo saawuɗaa on ko barkinaaɗo !
E ko honno mi newniranaa yo yumma Koohoojo an on seeno ka an .
No hito salminaango maa ngon naatirnoo ka noppi an , boobo mo mi saawi on memminii weltaare ka reedu an .
On hooliiɗo ko Joomiraaɗo on fodi ɗun kon ko laatotooɗun , haray ko malaaɗo ! »
Onsay Mariyama wi'i : « Wonkii an kin no manta Joomiraaɗo on .
Ruuhu an on no weltanii Allaahu on , on Dandoowo lan ,
ɓay o liiƴii giiɗe makko ɗen e ndee lo'ere an min oo korɗo makko . Ko ɗun waɗi , gila hande kala jamaanu aroyayngu wi'oyay ko mi barkinaaɗo ,
ɓay Jom Bawgal on waɗanii lan piiji mawnuɗi , innde makko nden ko hormorteende .
Awa kadi yurmeende makko nden no layude e hoore ɓen hulooɓe mo , gila e jamaanu heɓi e jamaanu .
O golliri doole jungo makko ngon golle mawɗe . O saakiti ɓen waɗuɓe e ɓerɗe mun miijooji townitaare .
O jippini ɓen marɓe doole ka julle mun laamu . O towni lo'uɓe ɓen .
O harniri weelaaɓe ɓen piiji moƴƴi . O raɗii alɗuɓe ɓen juuɗe mehe .
O faabii Isra'iila'en , ɓen jiyaaɓe makko . O anditi fii yurmeende makko nden ,
wano o fodirnoo maamaaɓe men ɓen e Ibraahiima e jurriya mun on non haa poomaa . »
Mariyama wondi ɗon e Elisabaatu e nder lebbi tati . Onsay o yiltitii ka makko .
Ɓay hewtii ka Elisabaatu jibinta , o jibini boobo gorko .
No kawtalɓe makko ɓen e siɓɓe makko ɓen humpitornoo nden yurmeende nde Joomiraaɗo on yeɗi mo , ɓe weltodi e makko .
Ka ɲallal jeetataɓal , ɓe ari sunningol boobo on , ɓe faalaa mo innitirde ben makko Zakariyaa'u .
Kono yumma makko ƴetti haala kan , wi'i : « Oo'o , ko Yaayaa o innetee ! »
Ɓe wi'i mo : « Hay gooto e musiɓɓe maa ɓen innaaka nden innde ɗon ! »
Ɓe landori ben boobo on eɓɓirangol mo juuɗe fii andugol ko honno o innata boobo on .
Zakariyaa'u torii alluwal , o windi ɗon : « Ko Yaayaa o innetee . » Onsay ɓe fow ɓe ŋalɗi .
Ɗon kisan , o hetti hunduko makko kon e ɗenngal makko ngal , o wowli , o jarni Alla .
Onsay yimɓe kawtal ngal fow huli , awa kadi koɗooli wonɗi ka hoore pelle Yahuuda ɗin fow hollondiri fii kon ko waɗi ɗon .
Kala nanuɗo ɗun miijii e ɓernde mun , wi'i : « Ko honɗun oo boobo laatotoo ? » Tawi bawgal Joomiraaɗo on no wondi e makko .
Ɓay Zakariyaa'u ben boobo on heewii Ruuhu Seniiɗo on , o woni e haalugol ko o longinaa , o wi'i :
« Mantoore wonanii Joomiraaɗo on , on Alla Isra'iila'en , e nder ko o faabii o sotti jamaa makko on kon .
O yeɗii en Dandoowo mawɗo e nder nduu suudu Daawuuda , on jiyaaɗo makko
wano o daalirnoo e kundule annabaaɓe makko laaɓuɓe ɓen gila e duuɓi feƴƴunooɗi ,
hisingol en e juuɗe ayɓe men e kala aɲuɓe en .
Ko nii o yeɗirnoo maamiraaɓe men ɓen yurmeende , o anditi ahadi makko seniindi ndin ,
ɗun ko woondoore nde o woondannoo ben men Ibraahiima nden
fii jattingol en e juuɗe ayɓe men ɓen e newnangol en rewugol mo e ɓaawo kulol
e nder laaɓal e peewal yeeso makko , e nder ngurndan men ɗan fow .
An-le oo boobo , a innete annabaajo Alla Jom Ɓural on , sabu a hikkanto Joomiraaɗo on yeeso fii moƴƴinangol mo laawi makko ɗin ,
fii no o andinira jamaa makko on wonde ko yaafuyee junuubaaji maɓɓe ɗin o yeɗirta ɓe kisiyee ,
ko fii Alla men on ko heewuɗo yurmeende , ɗun ko nden nde o imminirani en ndaygu immorde ka dow
fii ndayginangol wonɓe ka niwre ɓen e ɓen jooɗiiɓe ka ɗowdi mayde e fii ardagol en e laawol ɓuttu . »
Paykun kun njanɗi , ruuhu makko on kadi tiiɗi . Ko ka wulaa o daakinoo haa ɲande o feeɲannoo Banii-Isra'iila'en .
E nder ɗen balɗe ɗon Awgustu lanɗo mawɗo Roomu on yamiri winditagol laamateeri makko ndin fow .
Fewndo nden winditannde aranere , hari ko Kiriniiyu woni ko halfinaa ardagol leydi Sirii ndin .
Mo kala winditorayno ka saare mun .
Yuusufu kaɲun kadi iwri ka diiwal Jaliilu e ndee saare Naasirata fii yahugol ka diiwal Yahuuda , ka saare Daawuuda wi'eteende Bayti-Lahiimi , ɓay hari ko o jeyaaɗo e nder ɓeynguure Daawuuda nden , awa kadi ko e ndun suudu o jeyaa ,
fii no o winditodira e Mariyama on ƴamaaɗo makko , tawi on ko sowiiɗo .
Fewndo ɓe wonnoo ɗon , saa'i ka Mariyama jibinta hewti .
O firtii dikkuru makko ndun . O buumi mo e wudere , o wallini e nder kunnawal ɲamminirgal daabeeji , ɓay hari ɓe heɓaali werde ka suudu hoɓɓe .
Tawi e on jemma , no woodunoo e ngal diiwal ɗon ngaynaakooɓe daakinooɓe fii aynugol gureeli mun ɗin .
Malaa'ikaajo Joomiraaɗo on feeɲani ɓe , annoora Joomiraaɗo on jalbini nokkuure ka ɓe woni ɗon . Ɓe huli fota .
Kono malaa'ikaajo on wi'i ɓe : « Wota on hulu , sabu miɗo feɲɲinande on Kibaaru Moƴƴo mo welo-welo moolanaango wonanayngo jamaa on fow .
Hande e ndee saare Daawuuda , on daɲanaama ton Dandoowo , on-le ko Almasiihu on , ko kanko woni Joomi on .
Awa seedee mun , on taway boobo penu no buumaa e nder wudere , wallinaa e nder kunnawal . »
No o gaynirnoo wowlude ɗun , ɗon kisan konu malaa'ikaaɓe moolanaangu tawti malaa'ikaajo on , no manta Allaahu on , hiɓe wi'a :
« Mangural wonanii Allaahu on ka kammu , ɓuttu wonii e oo aduna , hakkunde ɓen ɓe o waɗani sulfu makko on ! »
Ɓay malaa'ikaaɓe ɓen ƴentii , ngaynaakooɓe ɓen wi'indiri : « Mahen Bayti-Lahiimi ndaaroyen ko waɗi ton kon , ɗun ko koo ko Joomiraaɗo on andini en fii mun ! »
Ɓe yahi heɲa , ɓe tawoyi Mariyama e Yuusufu ton , tawi boobo penu on kadi no wallinaa ka nder kunnawal .
Ɓay ɓe yi'ii mo , ɓe fillitii ko ɓe wowlananoo kon fii on boobo .
Kala nanunooɓe ko ɓen ngaynaakooɓe yewtaynoo kon wontiri ɗun ŋalaw .
Mariyama mari ɗun fow ka ɓernde mun , maanditii fii miijitagol .
Ontuma ngaynaakooɓe ɓen yiltitii , hiɓe manta mawnina Allaahu on fii kala ko ɓe nanunoo e ko ɓe yi'i wano ɓe wowlirananoo non tigi .
Ɓay balɗe jeetati ɗen timmii , o sunninaa o innaa Iisaa , innde nde malaa'ikaajo on toɗɗaninoo boobo on nden ado neene makko saawude mo .
Ɓay ɲalaaɗe fii laɓɓinagol maɓɓe ngol timmii , wano Sariya Muusaa on wiirunoo non , ɓe naɓi boobo on Yerusalaam fii weeɓitangol mo Joomiraaɗo on ,
( wano windori non ka Sariya Joomiraaɗo on : « Kala boobo gorko afo on ka neene mun ko Joomiraaɗo on jeyi . » ) ,
e fii ittugol sadaka legetereeji ɗiɗi maa gabooji kecci ɗiɗi wano wiiranoo non ka Sariya Joomiraaɗo on .
Tawi no woodunoo Yerusalaam gorko wi'eteeɗo Sim'uunu . On ko feewuɗo e kadi ko rewoowo Joomiraaɗo on . Himo tijjaninoo Isra'iila'en on Dandoowo , tawi kadi Ruuhu Seniiɗo on no e hoore makko .
Ruuhu Seniiɗo on feɲɲinanno mo wonde o maayataa ado o yi'ude Almasiihu Joomiraaɗo on .
Ruuhu Seniiɗo on ardii mo haa ka juulirde mawnde . Fewndo ko mawɓe paykun kun addata kun , ɗun ko Iisaa , fii laatinangol kun aadaaji maɓɓe tippude e Sariya Muusaa on ,
kanko Sim'uunu o tambii paykun kun ka juuɗe makko , o jarni Alla , o wi'i :
« Jooni non , yaa an Joomiraaɗo , a accay jiyaaɗo maa on maaya e nder ɓuttu wano daalirannoɗaa mo non ,
sabu mi yi'irii gite an ɗen kisiyee iwruɗo e maa on ,
mo moƴƴinɗaa yeeso jamaaji ɗin fow ,
ɗun-le ko ndaygu hentinanayngu leƴƴi aduna on fow e darja wonanayɗo jamaa maa Isra'iila on . »
Ben makko e yumma makko ŋalɗi fii ko wowlanoo fii makko kon .
Sim'uunu du'anii ɓe , wi'i Mariyama neene paykun kun : « Awa kun paykun wonoyay fii liɓugol woɓɓe , ɓanta ɓeya e nder leydi Isra'iila ndin e fii wonugol maande nde yimɓe ɓen yeddata ,
e fii no miijooji ɓerɗe buy feeɲira . An kadi a heɓay nguli ɓernde wa tufiraande kaafa . »
Tawi no woodunoo ɗon kadi debbo haaloowo ko Alla longini ɗun wi'eteeɗo Hannatu , on ko geɗal Fanu'iila , jeyaaɗo e bolondaa Asiira , duuɓinɗo fota . On ko yeru duuɓi jeeɗiɗi wondunoo e moodi mun gila curbayaagal makko .
Ontuma o heynii haa o heɓi duuɓi cappanɗe jeetati e nay . E nder ɗun kadi , o iwataano ka juulirde mawnde , himo duuminoo ton e rewugol Alla , hoora , toroo jemma e ɲalorma .
On debbo hewti e on saa'i tigi , himo jarna Alla , himo wowlana kala tijjinooɗo hisineede ndee saare Yerusalaam fii kun paykun .
Ɓay Yuusufu e Mariyama waɗii ko Sariya Joomiraaɗo on yamiri kon fow , ɓe yiltitii ka saare maɓɓe Naasirata , ɗun ko e nder Jaliilu .
Tawi paykun kun no njanɗude tun tiiɗa e nder ko kun heewata faamu kon . Awa kadi sulfu Alla on no e hoore makkun .
Tawi mawɓe Iisaa ɓen yahayno hitaande kala Yerusalaam fii Juldeere Yawtaneede nden .
Ɓay kun heɓii duuɓi sappoo e ɗiɗi , ɓe yaadi e makkun e nden juldeere wano woowiri non .
Ɓay juldeere nden feƴƴii , mawɓe paykun kun hooti , kono kaɲun paykun kun , ɗun ko Iisaa , luttiti Yerusalaam , tawi mawɓe makkun ɓen andaali .
Ɓay hiɓe sikka paykun kun no wondi e ɓe ɓe ardunoo ɓen , ɓe yahi yeru ɲallal . Onsay ɓe woni e ɗaɓɓitugol kun e hakkunde siɓɓe maɓɓe ɓen e andindiraaɓe maɓɓe ɓen .
Ɓay ɓe yiitaali kun , ɓe yiltitii Yerusalaam fii ɗaɓɓitoygol kun .
Balɗe tati ɓaawo ɗun , ɓe tawoyi kun ka juulirde mawnde , hikun jooɗii hakkunde karamokooɓe ɓen , heɗitii ɓe , e kadi hikun landotonoo ɓe lande .
Nanunooɓe hikun yewta ɓen fow ŋalɗi sabu hakkille makkun ɗen e ko kun jaabotonoo kon .
Ɓay mawɓe makkun ɓen yi'ii kun , ɓe ŋalɗi , neene makkun wi'i kun : « Boobo an , ko honɗun waɗanɗaa men ɗun ? E hino ɗun fow min e ben maa meɗen ɗaɓɓitude ma e nder sokola ! »
Kun wi'i ɓe : « Ko fii honɗun ɗaɓɓitirton mi ? Hari on andaa miɗo haani wonude ka suudu Ben an ? »
Kono kamɓe ɓe faamaali ngol kongol ngol kun haalani ɓe .
Ontuma kun yiltodi e maɓɓe Naasirata , kun yankinanii ɓe . Neene makkun mari ɗin piiji fow ka ɓernde mun maanditii .
Tawi kun paykun , ɗun ko Iisaa , no mawnude tun , faamu makko on kadi ko yeeso tun woni yaarude , himo ɓeydoo tun welude Allaahu on e yimɓe ɓen .
Ka laamu Tibariiyu heɓi duuɓi sappoo e jowi ɗon , ɗun ko lanɗo mawɗo Roomu on , fewndo onsay hari ko Pilaatu Pontii woni lanɗo diiwal Yahuuda ngal , tawi ko Heroodu laamii diiwal Jaliilu ngal , tawi ko Filiipu miɲɲiraawo makko on kadi laamii ɗee leyɗe ɗoo , ɗun ko Ituuriiya e Taraahuuniti , tawi ko Lisaaniiyu laamii diiwal Abiliiya ngal ,
fewndo Hannaana e Qayaafa wonnoo yottinooɓe mawɓe sadaka , Allaahu on daalanno Yaayaa mo Zakariyaa'u ka wulaa .
Onsay Yaayaa yahi daande Yurdayniwol fow himo waajoo yimɓe ɓen yo ɓe aru ɓe lootee maande tuubuubuyee fii yo junuubaaji maɓɓe ɗin yaafe
wano windori non ka deftere fii ɗii konguɗi annabi Isaaya : « Kaa hawa ko hawa ewnotooɗo ka wulaa , wi'a : Moƴƴinee laawol Joomiraaɗo on , fewnon juri makko ɗin .
Ayɗe ɗen fow uddete , pelle njane e tosooke ɗen fow joltinee . Ɗate ɓoyliiɗe ɗen fewnee , laawi kaanuɗi ɗin newɗinee .
Kala neɗɗanke yi'ay kisiyee iwruɗo ka Alla on . »
O wi'ayno ɗin jamaaji arayɗi e makko fii lootegol maande tuubuubuyee : « Ko onon yo iwdi kuura ! Ko hombo tindini on dogugol tikkere aroyaynde nden ?
Awa yo kuuɗe mon ɗen hollu wonde on tuubii . Hara on hooloraali wi'ugol wonde ko Ibraahiima woni maama mon , ko fii mi andinii on , Alla no waawi wattude ɗee kaaƴe ɗoo ɓiɓɓe Ibraahiima .
Toode teenirde nden no waalii ka binde leɗɗe . Kala leggal ngal rimataa ɓiɓɓe moƴƴuɓe , ngal soppete , ngal bugee ka yiite ! »
Onsay yimɓe ɓen landii mo : « Ko honɗun men waɗata jooni ? »
O jaabii ɓe : « Kala marɗo dolokkaaji ɗiɗi yo sendodu ɗi e mo maraa . Kala jogiiɗo kadi ɲaametee yo o warru wano non . »
Ƴantooɓe sagalle ɓen ari e makko fii lootegol maande tuubuubuyee , ɓe wi'i mo : « Karamoko , ko honɗun men haani waɗude ? »
O wi'i ɓe : « Wota on ƴantu toonin ko yamiraɗon kon . »
Suufaaɓe goo kadi landii mo : « Menen-le , ko honɗun men haani waɗude ? » O jaabii ɓe : « Wota on jattu hay gooto kaalisi , wota on ittin hay gooto e hoore tooɲe , yo njoddi mon ndin yonu on . »
Tawi mo bee e maɓɓe no miijotonoo ka ɓernde mun si tawii wonaa Yaayaa woni Almasiihu on , ko fii hari jamaa on no sabbinoo on .
Kanko Yaayaa o jaabii ɓe , o wi'i : « Min , ko ndiyan mi woni on lootirde , kono ɓurɗo lan doole on , mo mi hewtaa hay firtugol ɓoggi paɗe mun , no arude . On non ko Ruuhu Seniiɗo on e yiite o lootirta on .
Himo jogii feeteewo makko ngon ka jungo , ko o hentinira bete makko on , o mooɓa ɲaametee on ka beembal makko , o sunnira foron on yiite nge ɗaanotaako . »
Tawi Yaayaa no feɲɲinanaynoo jamaa on Kibaaru Moƴƴo wondude e waajuuji heewuɗi .
Kono ɓay Yaayaa felii Heroodu lanɗo diiwal ngal , sabu ko on resi sonnaajo yumma-gooto mun on kon , ɗun ko debbo wi'eteeɗo Heroodiiya , wondude e kala bonnereeji ɗi o waɗaynoo ,
onsay Heroodu ɓeyditiri ɗun hendagol Yaayaa , soka mo .
Fewndo ko jamaa on fow ari fii lootegol maande tuubuubuyee , Iisaa kadi lootoraa . Fewndo ko o du'otoo , kammu ngun udditii ,
Ruuhu Seniiɗo on ƴetti mbaadi gabooru tippii e makko . Onsay hawa nanii ka kammu , no wi'a : « Ko an woni Ɓiɗɗo an yiɗaaɗo on , miɗo weltor-maa . »
Ko Iisaa fuɗɗii waajaade , ko wa mo duuɓi cappanɗe tati . Ko o tuumanooɗo wonugol geɗal Yuusufu , on ɓiɗɗo Helii ,
mo Matsaata , mo Lewi , mo Malkii , mo Yannaa , mo Yuusufu ,
mo Mataasiyaa , mo Amuusa , mo Naahuuma , mo Haslii , mo Najji ,
mo Maasa , mo Mataasiyaa , mo Sim'ii , mo Yuusuka , mo Yahuuza ,
mo Yuuhanna , mo Reesa , mo Zarubaabila , mo Sa'alti'iila , mo Neerii ,
mo Malkii , mo Addii , mo Qusaama , mo Almudaama , mo Iiri ,
mo Yuusii , mo Aliyaasaru , mo Yuriima , mo Matsaata , mo Lewi ,
mo Sim'uunu , mo Yahuuda , mo Yuusufa , mo Yuunaana , mo Alyaqiima ,
mo Malayaa , mo Maynaana , mo Mataasa , mo Naasaana , mo Daawuuda ,
mo Yassaa'u , mo Obiida , mo Bo'aaza , mo Salmaana , mo Nahasuuna ,
mo Ammiina-Daaba , mo Adumiina , mo Arnii , mo Hasruunu , mo Faarisa , mo Yahuuda ,
mo Yaaquuba , mo Issaaqa , mo Ibraahiima , mo Taaraha , mo Naahuura ,
mo Seruuja , mo Ra'uwa , mo Faalaja , mo Aabira , mo Saalaha ,
mo Kiinaana , mo Arfaksaada , mo Saama , mo Nuuhu , mo Laamaka ,
mo Matuusaalaha , mo Hanuuka , mo Yaarada , mo Mahalaliila , mo Kiinaana ,
mo Anuusa , mo Siita , mo Aadama , mo Allaahu on .
Iisaa iwi Yurdayniwol no heewi Ruuhu Seniiɗo on . Ruuhu on nawri mo ka wulaa .
Ko ton Ibuliisa ndarndii mo fodde balɗe cappanɗe nay . O ɲaamaali hay fus e nder ɗen balɗe ɗon fow . Ɓawto ɗun o weelaa .
Onsay Ibuliisa wi'i mo : « Si tawii ko a Ɓiɗɗo Alla , yamir ndee hayre yo nde wontu ɲaametee . »
Iisaa jaabii mo , wi'i : « No windii wondema : Neɗɗo hinaa ɲaametee tun wuurirta . »
Onsay Ibuliisa naɓi mo ka ɓuri toowude , o holli mo laamateeriiji aduna on fow yeru hinƴaango yiitere .
O wi'i mo : « Mi jonnete laamu e hoore majji ɗi fow wondude e darja majji on , ɓay mi jonnanooma ɗi , awa-le mi okkay ɗi mo mi faalanaa woo .
Si tawii a sujjanii lan , ɗii fow wontante . »
Iisaa jaabii mo , wi'i : « No windii wondema : Ko Alla Joomiraaɗo maa on sujjantaa , rewaa mo kanko tun . »
Ibuliisa nawri mo kadi Yerusalaam , joɗɗinoyi mo ka hoore warɲakere juulirde mawnde , o wi'i mo : « Si tawii ko a Ɓiɗɗo Alla , hocco ɗon , cikkoɗaa ka leydi ,
ko fii no windii wondema : O yamiray malaa'ikaaɓe makko ɓen fii maa , yo ɓe reene ,
awa kadi ɓe tamborte juuɗe maɓɓe ɗen fii wota koyngal maa ngal feggo e hayre . »
Iisaa jaabii mo , wi'i : « No windii wondema : Wota a ndarndo Joomiraaɗo on , on Alla maa . »
Ɓay Ibuliisa lannii mo ndarndaade e ɗii ɗoo fow , o pottitii mo haa o eɓɓa feere goo .
Iisaa yiltodi e bawgal Ruuhu Allaahu on ka diiwal Jaliilu . Fii makko andii e nokkeeli heeduɗi ɗon ɗin fow .
O jannayno ka juulirɗe maɓɓe . Yimɓe ɓen fow manti mo .
O yahi Naasirata ka o ne'aa ɗon . E ɲalaande fowteteende nden , ɗun ko asewe , o naati ka juulirde wano o woowiri non . O immii fii jangugol .
O jonnaa deftere annabi Isaaya nden , o udditi nde , o hawrondiri e cortewol ka ɗunɗoo windii :
« Ruuhu Joomiraaɗo on no e hoore an , sabu ko min woni Suɓaaɗo on fii feɲɲinangol miskinɓe ɓen Kibaaru Moƴƴo on . O nelii lan fii hollitugol nangaaɓe ɓen hettugol hoore mun , hollita bumɓe ɓen hettugol giiɗe mun ɗen , hollita njaggaaɓe ɓen kadi hettugol hoore mun ,
e fii humpitugol on ndee hitaande nde Joomiraaɗo on waɗi moƴƴere mun nden e mun . »
Ontuma o ɲobbi deftere nden , o jonni nde wallitotooɗo on , o jottii . Tawi yimɓe ɓen fow ka nder juulirde no punnii mo .
Onsay o wi'i ɓe : « Oo daaluyee mo nanirɗon noppi mon ɗin laatike hande . »
Fow seeditanii mo , ŋalɗidi e ɗin konguɗi makko moƴƴi ɗi o yewtaynoo , hiɓe wi'a : « Wonaa ɓiɗɗo Yuusufu on nii ? »
Iisaa wi'i ɓe : « Miɗo andi on wowlanay lan ngol tindol ɗoo : Ɲawndoowo , ɲawndu hoore maa tigi . Kala ko men nani waɗii Kafernahuum , waɗu ɗun kadi ka leydi maa ɗoo . »
O wi'i ɓe kadi : « Mi wowlanay on haqiiqa , annabaajo hay e gooto teddinaaka ka leydi mun .
E hino goonga ko mi woni on wowlande : E fewndo jamaanu Iiliiya , hari keynguuɓe buy no woodi e nder leydi Isra'iila . Ko fewndo onsay wonnoo duuɓi tati e lebbi jeegoo kammu ngun no uddii ndiyan ɗan toɓɓaali , heege tiiɗunge waɗi e leydi ndin fow ,
kono hari Iiliiya nulaaka e hay gooto e ɓen keynguuɓe , si hinaa e debbo keynguujo mo Sarfati , ɗun ko e nder leydi Siduuna .
Tawi kadi e fewndo jamaanu annabi Iliyaasa , ɓe ɗamajan buy no leydi Isra'iila , kono hari hay gooto e maɓɓe sellinaaka , si hinaa oo Siriyankeejo wi'eteeɗo Na'amaana . »
Ɓay ɓe nanii ɗii konguɗi makko , wonnooɓe ka nder juulirde ɓen fow tikki .
Ɓe immii , ɓe duɲiri mo ka ɓaawo saare , ɓe naɓi mo haa ka fello ngon ƴellitii ɗon fii bugagol mo ley . Tawi nden saare ko e falo ngon fello darnaa .
Kono o ukkitii hakkunde maɓɓe , o feƴƴi , o yahi .
Iisaa yahi Kafernahuum , nden saare ko jeyaande e diiwal Jaliilu , himo janna e ɲalaande fowteteende nden , ɗun ko aseweere nden .
Ko o jannaynoo kon ŋalɗini jamaa on , sabu himo wowliraynoo bawgal .
Tawi no ka nder juulirde ton neɗɗo mo jinnawii bonngii nangi , on sonki , wi'i :
« Hey , ko honɗun faalanaɗaa men , an Iisaa oo jeyaaɗo Naasirata ? Hara ko mulugol men aranɗaa ? Min miɗo andi ko hombo wonu-maa , ko a Seniiɗo mo Alla ! »
Onsay Iisaa yamiri ngii , wi'i : « Fanku , yaltaa e oo neɗɗo ! » Jinnawii ngin liɓi mo hakkunde maɓɓe , ngii yalti e makko , ngii barminaali mo .
Fow ŋalɗi , no wi'indira : « E ko honɗun woni ngol kongol ? Oo no yamira jinnaaji bonɗi ɗin e hoore doole e bawgal , ɗi yalta ! »
Kibaaru fii makko lolli e nokkeeli heeduɗi ɗon ɗin fow .
Ɓay o iwii ka juulirde , o yahi ka galle Sim'uunu . Tawi esiraawo Sim'uunu suddiiɗo on no nawni nawnaare nguli-ɓandu tiiɗuki . Ɓe torii mo kanko Iisaa ballal .
O ugginii e hoore makko , o yamiri nawnaare nden , nde yalti e makko . Ɗon kisan on immii , o woni e kurkanagol ɓe .
Ɓay naange ngen mutii , kala marnooɓe ɲawɗo noone ɲaw fow , ɓe addi ɓe e makko . O fawi juuɗe makko ɗen e hoore mo kala e maɓɓe , o sellini ɓe .
Tawi kadi jinnaaji no yaltude e buy e maɓɓe , hara hiɗi sonka , wi'a : « Ko an woni Ɓiɗɗo Alla on ! » Kono o toŋani ɗi , o salii ɗi wowla , ɓay hari hiɗi andi ko kanko woni Almasiihu on .
No weetirnoo bimbi , Iisaa yalti yaari e nokkuure wulɗinnde . Jamaaji ɗin woni e ɗaɓɓitugol mo , ɓe ari haa e makko . Ɓe faalaa mo tongude ɗon , hara o accaali ɓe ɗon .
Kono o wi'i ɓe : « Bee mi feɲɲinana ɗeya ca'e kadi Kibaaru Moƴƴo on , ɗun ko kibaaru fii laamu Alla ngun , sabu ko fii ɗun mi neliraa . »
Onsay o woni e waajagol ka juulirɗe diiwal Yahuuda .
Ɲande goo , tawi Iisaa no e daande nduu Weendu Jaani-Saarata . Tawi jamaa no duɲindira e fee makko fii heɗagol daaluyee Allaahu on .
O haynii laakoy ɗiɗoy ka sera weendu , tawi yungooɓe ɓen no jippii fii lootugol jalaaji maɓɓe ɗin .
O ƴawi e gokkun e koy laakoy , ɗun hawrondiri e kun Sim'uunu kun , o yamiri onɗon woɗɗintingol ɓe pencen on seeɗa . Ontuma o jooɗii e nder makkun , o woni e jannugol jamaa on .
Ɓay o gaynii jannude , o wi'i Sim'uunu : « Nawru laakun kun ka luggi ɗon , bugoɗon jalaaji mon ɗin , nangon liƴƴi . »
Sim'uunu jaabii mo : « Jom amen , oo jemma feƴƴuɗo ɗoo fow meɗen yungude , men heɓaali hay fus . Kono sabu ko maakuɗon kon , mi bugoto jalaaji ɗin . »
Ɓay ɓe waɗii ɗun , ɓe nangi liƴƴi ɗuuɗuɗi , benii jalaaji maɓɓe ɗin fuɗɗii taƴude .
Onsay ɓe ɓaaƴi ɓeya wondiɓɓe maɓɓe wonɓe e kuma laakun fii ko ara wallitoo ɓe . Ɓen ari ɓe hebbini laakoy koy ɗiɗoy non , haa koy faalaa mutude .
Ɓay Sim'uunu Petruusu yi'ii ɗun , o yani e ley koyɗe Iisaa , o wi'i : « Koohoojo an , woɗɗitee lan , sabu min ko mi junuubankeejo ! »
Ŋalaw heɓi mo , heɓidi mo e ɓe o wondunoo ɓen fow , sabu ngol nangugol ɗin liƴƴi .
Ko wano non kadi Yaaquuba e Yuuhanna ɓee ɓiɓɓe Zabadii wondiɓɓe Sim'uunu ŋalɗirnoo . Onsay Iisaa wi'i Sim'uunu : « Wota a hulu , gila jooni a wonay yungoowo yimɓe . »
Onsay ɓe artiri laakoy koy ka pencen , ɓe acci fow ɗon , ɓe jokki mo .
Tawi Iisaa no e saare goo . Onsay mo ɗamajan heewi e ɓandu mun yi'i mo , ari yani yeeso makko . O jeeji mo , o wi'i : « Koohoojo , si hiɗon faalaa , hiɗon waawi lan sellinde , mi laaɓa ! »
Iisaa fonti jungo mun ngon , meemi mo , wi'i : « Miɗo faalaa , laato selluɗo laaɓaa . » Ɗon kisan ɗamajan ɗan yalti e makko .
Onsay o wi'i mo : « Wota a wowlan ɗun hay gooto . Kono non a yahay hollitoyoɗaa yottinoowo sadaka on , ittaa sadaka fii ko laɓɓinaɗaa kon wano Muusaa yamiri non fii yo ɗun wonan ɓe seedee . »
Kono tawi innde makko nden no ɓurtude lollude , jamaaji buy mooɓii fii jentagol mo e fii ɲawndegol ɲabbeeli maɓɓe ,
kono tawi Iisaa no woowunoo pottitaade ka weddii , toroo Alla .
Ɲande goo tawi Iisaa no jannude . Hari Fariisiyaaɓe e jannooɓe fii Sariya on no jooɗii ɗon , hiɓe iwri e koɗooli diiwal Jaliilu ngal fow e diiwal Yahuuda ngal e ka saare Yerusalaam . Tawi bawgal Joomiraaɗo on no wondi e makko no o ɲawndira .
Tawi kadi woɓɓe arii no rondii jukkuɗo e ɓoggi-dimborɗi . Hiɓe ɗaɓɓa fii no ɓe naadira mo ka nder suudu , ɓe wallina mo yeeso Iisaa .
Ɓay ɓe heɓaali ka ɓe naadira mo sabu ɗuuɗugol jamaa on , ɓe ƴawdi e makko ka hoore suudu , ɓe tufi ton yolnde , ɓe tippindini mo e ɓoggi-dimborɗi ɗin e hakkunde jamaa on yeeso Iisaa .
Ɓay Iisaa yi'ii gomɗinal maɓɓe ngal , o wi'i : « Musiɗɗo , junuubaaji maa ɗin yaafaama . »
Onsay Fariisiyaaɓe ɓen e jannooɓe fii Sariya on woni e wi'indirgol : « Ko hombo woni oo hoynoowo ? Ko hombo waawi yaafaade junuubu ko wonaa Alla ? »
Iisaa andi ɗin miijooji maɓɓe , o wi'i : « Ko honɗun miijantoɗon ɗun ka ɓerɗe mon ?
Enee , hakkunde wi'ugol junuubaaji maa ɗin yaafaama e immo yahaa , ko honɗun e ɗii ɗoo ɓuri weeɓude ? »
O wi'i kadi : « Fii no andiron wonde Ɓii-Aaden on no mari bawgal ka aduna ɗoo fii yaafagol junuubaaji » , o wi'i jukkuɗo on : « Immo ƴettaa ɓoggi-dimborɗi maa ɗin , hootaa ka maa . »
On immii ɗon kisan e tawnde maɓɓe , o ƴetti ɓoggi-dimborɗi makko ɗin , o hooti ka makko , himo manta Alla .
Kaawee heɓi ɓe fow , ɓe manti Alla , ɓe huli fota , hiɓe wi'a : « Hande men yi'ii huunde hawniinde ! »
Ɓawto ɗun , Iisaa yalti . Ko o yahata , o yi'i ƴantoowo sagalle wi'eteeɗo Lewi no jooɗii ka ƴantirde sagalle . O wi'i : « Aru jokkaa mi ! »
Lewi acci ɗon ko o joginoo kon fow , o immii , o jokki mo .
Lewi waɗani mo caatal mawngal ka mun , yimɓe buy ƴantooɓe sagalle wondude e yimɓe goo jooɗodi e maɓɓe .
Fariisiyaaɓe ɓen e jannooɓe fii Sariya on jeyaaɓe e fedde maɓɓe nden ŋuni taalibaaɓe Iisaa ɓen , ɓe wi'i ɓe : « E ko fii honɗun ɲaamidanton , yaridon e junuubankeeɓe ɓen e ƴantooɓe sagalle ɓen ? »
Iisaa jaabii ɓe , wi'i : « Hinaa selluɓe ɓen hatonjini e ɲawndoowo , kono ko ɲawɓe ɓen .
Min , wonaa noddugol feewuɓe ɓen mi arani , kono ko junuubankeeɓe ɓen fii yo ɓe tuubu . »
Onsay woɓɓe wi'i mo kanko Iisaa : « Taalibaaɓe Yaayaa ɓen e taalibaaɓe Fariisiyaaɓe ɓen kaɲun hooray , juula soono woo . An-le , ɓe maa ɓen no ɲaamude , yara ! »
Iisaa jaabii ɓe wi'i : « Taw si on waaway hoorinde njaatigiiɓe jom jomba ɲande peera on , hara himo wondi e maɓɓe ?
Aray e saa'i nde jom jomba pottinaa e hakkunde maɓɓe , onsay e ɗen balɗe ɗon ɓe hooray . »
O haalani ɓe ngal misal ɗoo , o wi'i : « Hay gooto ƴettataa ceelol bagi keso , walkira dolokke kiɗɗo . Si hinaa ɗun , haray ontigi bonnii kesun ɗun , walkere nden kadi yaadataa e kiɗɗun ɗun .
Hay gooto loowataa njaram wiiɲu kesan e nder bootooji guri kiɗɗi . Si hinaa ɗun , ɗan njaram kesan wonay sabu ko feeri ɗin guri , njaram ɗan hibba , bootooji guri ɗin kadi bona .
Kono njaram kesan ko e nder bootooji guri kesi loowetee .
Kala yaruɗo njaram kiɗɗan faaletaake njaram kesan , ko fii o wi'ay : Ko kiɗɗan ɗan ɓuri welude . »
E aseweere goo , ɗun ko ɲalaande fowteteende nden , hari Iisaa no rewude e gese ngawri , taalibaaɓe makko ɓen no woocora cawti ɗen gese , worsa ɗi , ɲaama .
Fariisiyaaɓe goo wi'i : « Ko honɗun waɗanton koo ko dagaaki e ɲalaande fowteteende nden ? »
Kono Iisaa jaabii ɓe , wi'i : « Hara on jangaali ko Daawuuda waɗunoo kon fewndo o weelaa , kanko e yimɓe wondunooɓe e makko ɓen ?
O naati ka nder suudu Alla , o ƴetti bireediije weeɓitaaɗe fii sadaka ɗen , o ɲaami ko daganinoo yottinooɓe sadaka ɓen tun kon , o okkori kadi wonduɓe e makko ɓen . »
Onsay o wi'i : « Ko Ɓii-Aaden on woni jom ɲalaande fowteteende nden . »
E aseweere goo , Iisaa naati ka juulirde , o woni e jannugol . Tawi goɗɗo no nder ton mo jungo mun ɲaamo maayi .
Nde tawnoo jannooɓe fii Sariya on ɓen e Fariisiyaaɓe ɓen no faalaa heɓude ko ɓe lamitora , ɓe tooɲa Iisaa , tawi hiɓe ndaara si o ɲawnday e asewe , ɗun ko ɲalaande fowteteende nden .
Kono tawi Iisaa no andunoo ɗin miijooji maɓɓe . Onsay o wi'i maaya-jungoojo on : « Immo daroɗaa ka hakkunde ɗoo . » On immii , darii .
Onsay Iisaa wi'i ɓe : « Mi landike on , hara no dagii ka goɗɗo waɗa ko moƴƴi maa ko boni , danda wonkii maa wona sabu makki e aseweere ? »
Onsay o ndaari ɓe fow , o wi'i on neɗɗo : « Fontu jungo maa ngon . » On fonti ngo , jungo makko ngon selli .
Ɗun tikkini Fariisiyaaɓe ɓen e jannooɓe fii Sariya on ɓen fota , ɓe woni e yeddondirgol ko honɗun ɓe waɗata Iisaa .
E nder ɗen balɗe ɗon , Iisaa yaari ka fello fii toragol Alla , o waali toraade .
Ɓay weetii , o noddi taalibaaɓe makko ɓen , o suɓii sappoo e ɗiɗo e maɓɓe , o toɗɗii ɓe sahaabaaɓe :
ɗun ko Sim'uunu , on mo o jammi Petruusu , e Andaraawu neene-gooto Sim'uunu on , e Yaaquuba e Yuuhanna e Filiipu e Bartolomaawu
e Matta e Tooma e Yaaquuba mo Alfaa e Sim'uunu tawdaaɗo e fedde Zelotiiɓe ɓen ,
e Yahuuda mo Yaaquuba e Yudaasi Iskariiyu , janfoytooɗo mo on .
Iisaa jippodi e ɓen taalibaaɓe ɓe o suɓii , o darii e nokkuure ndeylere ka falo . Tawi taalibaaɓe makko ɗuuɗuɓe no e nden nokkuure , wondude e jamaa moolanaaɗo iwruɗo e cenɗe ɗen fow e diiwal Yahuuda ngal e saare Yerusalaam nden e ɗii baŋŋeeji Tiiri e Siduuna ka daande baharu .
Ɓen ko arnooɓe heɗagol mo e fii ɲawndegol ɲabbeeli mun . Ɓe jinna tampinnoo ɓen sellinaa .
Awa kadi mo kala e maɓɓe no faalanoo mo meemude , ɓay himo wondunoo e bawgal ɲawndaynoongal ɓe fow .
O ɓanti gite makko ɗen , o ndaari taalibaaɓe ɓen , o wi'i : « On malii yo onon miskinɓe , ɓay laamu Alla ngun ko onon wonani .
On malii yo onon weelaaɓe fewndo ɗoo , ɓay on harnoyte . On malii yo onon wullooɓe fewndo ɗoo , ɓay on weltoyto .
On wonay malaaɓe nde yimɓe ɓen aɲi on e nde ɓe raɗii on , ɓe yenni on , ɓe ɲiddini inɗe mon ɗen sabu Ɓii-Aaden on .
Nden ɲande , weltee , jiɲon welo-welo , ɓay hiɗon maranaa njoddi mawndi ka kammu , ko fii ko nii kadi mawɓe maɓɓe ɓen warraynoo annabaaɓe ɓen .
Kono bone wonanii on onon alɗuɓe ɓen , ɓay on hendike neweende ko mon kon !
Bone wonanii on onon ɓee haaruɓe jooni , ɓay on weeloyte . Bone wonanii on onon ɓee jalooɓe hande , ɓay on yoomoyay wullon .
Bone wonanii on nde yimɓe ɓen fow wowli on ko moƴƴi , ɓay ko non mawɓe maɓɓe ɓen wowliraynoo fii ɓee waɗitiiɓe annabaaɓe . »
« Kono min mi wi'ay on yo onon ɓee heɗiiɓe lan : Yiɗee ayɓe mon ɓen , moƴƴoɗon e aɲuɓe on ɓen ,
du'anoɗon huɗooɓe on ɓen , toranoɗon tampinooɓe on ɓen .
Mo bantike ma e waɓɓugo , tuɗan mo ngoya kadi . Mo jattii ma waramba , wota a haɗu mo ƴettude fokiya on kadi .
Okkor kala toriiɗo ma , hara kadi a ƴantaali ko maa kon e juuɗe jattuɓe ma ɓen .
Waɗanee yimɓe ɓen wano faaliraɗon yo ɓe waɗan on non .
« Si on yiɗii yiɗuɓe on ɓen , haray ko moƴƴere honde heɓoyton ? Ko fii hay junuubankeeɓe ɓen no yiɗi yiɗuɓe ɓe ɓen .
Si on moƴƴike e moƴƴiiɓe e mo'on ɓen , haray ko moƴƴere honde heɓoyton ? Hay junuubanke'en ko non warrata .
Si on ɲawlii ɓe tanƴiniɗon yoɓitay on ɓen , haray ko moƴƴere honde heɓoyton ? Hay junuubanke'en ɲawlindiray fii yo ɓe yoɓitindir .
Kono yiɗee ayɓe mon ɓen , waɗanon ɓe ko moƴƴi , ɲawlon ɓe hara on habbaaki yoɓiteede . Ɗun on heɓoyay njoddi mawndi , wonoyon kadi ɓiɓɓe Jom Ɓural on , sabu himo moƴƴani dulluɓe ɓen e bonɓe ɓen .
Wonee yurmeteeɓe wano Baaba mon Jom Ɓural on woniri Yurmeteeɗo non . »
« Wota on ɲaawu , ɗun on ɲaawetaake . Wota on felu , ɗun on feletaake . Yaafee , ɗun on yaafoyte .
Okkee , ɗun on okkorte . On etirante sariyaare yeɗɗunde , timmunde , yeƴaande haa juuri , waɗaneɗon ka jiifaaji mon . Ko fii ko sariyaare nde etirɗon nden etiranteɗon . »
O wowlani ɓe ngal misal ɗoo , o wi'i : « Hara bunɗo no waawi ɗowude bunɗo ? Hara ɓe ɗiɗoo non ɓe yanidaali e nder ngayka ?
Taalibaajo ɓuraa karamoko mun . Kono kala taalibaajo eltiiɗo wa'ay wa karamoko mun .
« Ko honno yiirataa lojol wongol ka yiitere musiɗɗo maa on , hara a yi'aali falimawal wongal ka yiitere maa ngal ?
Ko honno wawrataa wi'ude musiɗɗo maa : Musiɗɗo , accu mi ittane lojol ngol ka yiitere maa , hara an , a wattanaali yiila e falimawal wongal ka yiitere maa ngal ? Ko an yo faasiqiijo , ittu taho falimawal wongal ka yiitere maa ngal , onsay non a yi'ay no ittiranaa musiɗɗo maa on lojol wongol ka yiitere makko ngol . »
« Leggal moƴƴal rimataa ɓiɓɓe bonɓe , wano non kadi leggal bongal rimataa ɓiɓɓe moƴƴuɓe .
Leggal kala no anditiree ɓiɓɓe mun : ko fii on ittataa ƴibbe e bulle-koɲon , wano non kadi on ittataa sungala e bulle-bete .
Neɗɗo moƴƴo on yaltinay moƴƴere ka moƴƴuki ɓernde mun , neɗɗo bonɗo on kadi yaltina bonki ka bonki mun , ko fii ko ko heewi e ɓernde woo hunduko wowlata . »
« Ko fii honɗun noddanton mi Koohoojo , Koohoojo , hara on waɗataa ko mi wi'i on kon ?
Kala neɗɗo arɗo e an , nani waajuuji an ɗin huutori ɗi , mi hollay on no on wa'i .
On no wa'i wa darnuɗo suudu . Hara o jasu gaawol luggungol haa e fetere , o fuɗɗii ɗon mahude . Nde waamere nden waɗi , ndiyan ɗan ari e suudu ndun , ɗan waawataa ndu dillinde , ko fii daroodi mayru on no tiiɗi .
Kono kala nanuɗo konguɗi an ɗin , huutoraali ɗi , on no wa'i wa darnuɗo suudu ndu jasanaaka gaawol . Ilol ndiyan ɗan hawri e mayru tun , ndu yani kisan , fii mayru on mula few . »
Ɓay o gaynii waajaade jamaa heɗitiiɗo mo on , o naati Kafernahuum .
Tawi hooreejo suufaaɓe teemedere no mari kurkaadu ndu o yiɗunoo , hari ndun no nawni haa moggo mayde .
Ɓay o nanii fii Iisaa , o nuli mawɓe Yahuudiyankeeɓe goo e makko fii toragol mo arugol ɲawndana mo ndun kurkaadu makko .
Ɓay ɓe arii ɓe tawii Iisaa , ɓe jeeji mo ɓe multi , ɓe wi'i : « Himo handi e waɗaneede ɗun ,
ko fii himo yiɗi leɲol men ngol , awa-le kadi ko kanko darni juulirde amen nden . »
Iisaa yaadi e maɓɓe . Ɓay o ɓattike suudu hooreejo suufaaɓe ɓen , on suufaajo nuli yiɓɓe mun goo e Iisaa ko wi'a mo : « Koohoojo , wota on tampintino , sabu mi foddaa e mo'on ka suudu an .
Ko ɗun waɗi si min tigi mi foddaa e arugol haa ka mon . Kono maakee tun kongol gootol , kurkaadu an ndun ndikkay .
Ko fii min tigi ko mi wonɗo e ley kongol hooreeɓe goo , min kadi miɗo mari suufaaɓe wonɓe e ley kongol an . Si mi wi'ii goɗɗo e ɓen yahu , o yahay . Si mi wi'ii oya on aru , o aray . Awa kadi si mi wi'ii kurkaadu an ndun waɗu ɗun , ndu waɗay . »
Ɓay Iisaa nanii ɗin konguɗi makko , o ŋalɗi , o fewti e jamaa jokkuɗo mo on , o wi'i ɓe : « Mi andinii on , hay ka Isra'iila'en mi yi'aali neɗɗo gomɗinirɗo wa oo . »
Ɓay nulanooɓe ɓen yiltitike ka suudu , ɓe tawti kurkaadu nawnunoondu ndun ndikkii .
E nder ɗen balɗe ɗon , Iisaa yahi e saare wi'eteende Naa'ina , taalibaaɓe makko ɓen wondude e jamaa ɗuuɗuɗo yaadi e makko .
Ko o hewtaynoo ka naatirgal saare , o fotti e rondiiɓe furee , hari on furee ko ɓiɗɗo bajjo ka neene mun , tawi kadi neene makko ko keynguujo . Tawi jamaa ɗuuɗuɗo e nden saare no wondi e on debbo .
Ɓay Koohoojo on yi'ii on keynguujo , o yurmaa mo , o wi'i mo : « Wota a wullu ! »
O ɓadii furee on , o fawi jungo makko ngon e hoore goyki kin , rondiiɓe furee on dartii , o wi'i : « Suka , mi yamirii ma yo a immo ! »
Onsay mayɗo on immii jooɗii , o fuɗɗii yewtude . Iisaa jonniti mo yumma makko .
Ɓe fow ɓe huli , ɓe manti Alla , ɓe wi'i : « Annabaajo kelɗuɗo feeɲii e fewndo men . Allaahu on arii faabagol yimɓe mun ɓen ! »
Fii ngal kuugal makko lolli e diiwal Yahuuda ngal haa e baŋŋeeji heeduɗi ɗon ɗin fow .
Taalibaaɓe Yaayaa ɓen humpiti mo kanko Yaayaa kon ko waɗi fow .
Yaayaa noddi ɗiɗo e taalibaaɓe mun ɓen , o immini ɓe e Koohoojo on yo ɓe lando mo : « Taw si ko onon woni haanuɗo arude on , kaa hara yo men habbo goɗɗo goo ? »
Ɓay ɓen imminaaɓe hewtii , ɓe wi'i Iisaa : « Ko Yaayaa lootoowo maande tuubuubuyee on immini men haa e mon fii landagol on si ko onon woni haanuɗo arude on , kaa hara yo men habbo goɗɗo goo ? »
Ko e on saa'i mo ɓe hewti e mun tigi , Iisaa sellini ɲawɓe e jukkuɓe buy e jinnaaɓe , o wuntini kadi bumɓe buy .
Ontuma o jaabii ɓen ɓe Yaayaa immini , o wi'i ɓe : « Yahee fillitanoɗon Yaayaa ko yi'uɗon kon e ko nanuɗon kon wonde , bumɓe ɓen yi'ii , boofooɓe ɓen yahii , ɓe ɗamajan ɓen sellinaama , ɓe laaɓii , pahiɗuɓe ɓen nanii , mayɓe no immintineede , Kibaaru Moƴƴo on no feɲɲinaneede miskinɓe ɓen .
Kala mo feggaaki e an ko malaaɗo .
Ɓay ɓen ɓe Yaayaa nelunoo yiltitike , onsay Iisaa fuɗɗii yewtude jamaa on fii Yaayaa , o landii ɓe ɗunɗoo , o wi'i : « Ko honɗun yahunoɗon ndaaroygol ka wulaa ? Hara ko kuɗol ngol hendu ndun dimbata ?
Kaa ko honɗun yahunoɗon ndaarugol ? Ko neɗɗo ɓorniiɗo conci dimi ? Ndaaree ɓee ɓorniiɓe conci dimi , wuuruɓe ngurndan moƴƴan no e nder galleeji laamu .
Ko honɗun non yahunoɗon ndaarugol ? Ko annabaajo ? Hiiyii , min mi wi'ay on , ko ko ɓuri annabaajo .
Ko oo ɗoo woni mo fii mun windii on : Awa , miɗo imminde nulaaɗo an on yeeso maa , fii ko fertano-maa laawol maa ngol .
« Mi andinii on , alaa mo suddiiɗo jibini ɓurɗo Yaayaa . Kono non ɓurɗo fanɗude on ka laamateeri Alla no ɓuri mo teddude . »
( Jamaa heɗinooɗo mo on e ƴantooɓe sagalle ɓen jaɓi laawol Alla feewungol ngol e nder ko ɓe lootanoo maande tuubuubuyee ko Yaayaa lootaynoo kon .
Kono Fariisiyaaɓe ɓen e waawuɓe fii Sariya ɓen bugitii ko Allaahu on eɓɓannoo ɓe kon , ɓe salii Yaayaa loota ɓe maande tuubuubuyee . )
« Hara ko e honɗun mi eɓɓindirta ɓee yimɓe nguu jamaanu ? E ko honɗun ɓe nandi ?
Hiɓe nandi e fayɓe jooɗiiɓe e kubitirde , hara ɓen no noddindira , wi'a : Men wuttanii on ceri , on amaali , men yimanii on gimɗi yurmuɗi , on wullaali !
« Ko fii Yaayaa lootoowo maande tuubuubuyee on arno , o ɲaamataano ko defaa , o yarataano ko mandilinta , wi'uɗon : On ko mo jinna !
Ɓii-Aaden on kadi arii no ɲaama no yara , wi'uɗon : On ko reereɗuɗo , yaroowo , welduɗo e ƴantooɓe sagalle e junuubanke'en !
Kono jaɓuɓe faamu Allaahu on ɓen hollay wonde ko ngu feewungu . »
Fariisiyaajo goo wi'eteeɗo Sim'uunu torii Iisaa hawtidugol e makko . Iisaa naati ka suudu Fariisiyaajo on , o toolii fii nafagol .
Tawi debbo junuubankeejo no e nden saare , on humpitii Iisaa no nafaade ka suudu Fariisiyaajo on . O ardi e tindohun hayre daneere tew angiri ,
o wontiri ɓaawo Iisaa , o ugginii ka hoore koyɗe makko , o wulli haa gonɗi makko ɗin ɓuɓɓini koyɗe Iisaa ɗen . Ontuma debbo on fittiri ɗe sukundu mun ndun , o lunnii ɗe , o wuji ɗe angiri .
Ɓay Fariisiyaajo noddunooɗo Iisaa on yi'ii ɗun , o wi'i e ɓernde makko : « Si tawno oo ko annabaajo , o andayno ko hombo woni oo debbo meemuɗo mo e ko honno on sifori , sabu oo ko junuubankeejo ! »
Iisaa ƴetti haala kan , wi'i : « Sim'uunu , no woodi ko mi haalanay-maa . » On jaabii : « Maakee yo karamoko'en . »
O wi'i : « Goɗɗo no ɲawlunoo yimɓe ɗiɗo . Gooto on no joganii mo dinaruuji teemeɗɗe jowi , oya on ko dinaruuji cappanɗe jowi .
Ɓay ɓen heɓaali ko yoɓitira mo , o yaafanii ɓe ɗiɗoo non ko ɓe ɲawlii mo kon . Ko hombo e ɓen ɗiɗo ɓurata mo yiɗude ? »
Sim'uunu jaabii : « Haray ko ɓurɗo ɲamaande tiiɗunde on . » Onsay Iisaa wi'i mo : « A ɲaawirii no moƴƴiri . »
O fewti e debbo on , o wi'i Sim'uunu : « A yi'ii oo debbo ? An , mi naatii ka suudu maa , a okkoraali lan ndiyan ko mi sembora , kono oo ɗoo ɓuɓɓinirii koyɗe an ɗen gonɗi mun ɗin , o fittirii ɗe sukundu makko ndun .
A hirbanooki lan lunniɗaa , kono kanko gila mi naati ɗoo , himo lunnaade lan koyɗe ɗen .
A waɗaali nebban ka hoore an , kono kanko o waɗii angiri ka koyɗe an .
Awa mi andinii ma , junuubaaji makko e ɗuuɗude yaafaama , ko ɗun waɗi si giggol makko ngol no tiiɗi . Kono mo yaafaama seeɗa , ko seeɗa yiɗata . »
Onsay o wi'i debbo on : « Junuubaaji maa ɗin yaafaama . »
Onsay ɲaamidaynooɓe e makko ɓen miijii e ɓerɗe mun : « Ko hombo woni oo neɗɗo yaafotooɗo hay junuubaaji ? »
Ontuma o wi'i debbo on : « Gomɗinal maa ngal dandii ma . Yahu e hoore ɓuttu . »
Ɓawto ɗun , Iisaa yahayno gila e saare heɓi e saare , gila e hoɗo haa e koɗolun wondude e sahaabaaɓe makko ɓen sappoo e ɗiɗo , hara himo waajoo feɲɲina Kibaaru Moƴƴo laamu Alla ngun .
Himo wondunoo kadi e rewɓe goo ɲawndaaɓe jinnaaji bonɗi e ɲabbeeli , wano Mariyama oo jammaaɗo Mariyama Magaduuna , mo jinnaaji jeeɗiɗi yaltinaa e mun ,
e Yuuwanna on ko sonnaajo Kuusa oo mbatulaajo Heroodu , e Suusanatu , e woɓɓe goo wallitoraynooɓe ɓe keyeeji mun .
Jamaa njano mooɓii , yimɓe buy iwri e ca'e heewuɗe , ari e makko . O waɗani ɓe ngal misal ɗoo :
« Ko remoowo yaltunoo sankugol awdi mun ndin . E nder ko o sankata kon , gabbe goo yani ka ɗatal , feƴƴooɓe ɓen yaaɓi , colli ɗin kadi moɗi ɗe .
Goɗɗe ɗen yani e hoore fetere , no ɗe fuɗirnoo , ɗe yoori , ɓay ɗe alaa e ɓuuɓol .
Goɗɗe goo kadi yani ka sooƴoore , ɗe fuɗidi e mayre , sooƴoore nden moɗi ɗe .
Goɗɗe goo yani ka leydi moƴƴiri . Ɗe fuɗi , ɗe rimi cawti ɗi gabbe teemedere . » Wa fewndo ko o yewtaynoo ɗun , o ewnii , o wi'i : « Mo no mari noppi nanirɗi yo nanu ! »
Onsay taalibaaɓe makko ɓen landii mo ko ngal misal ɗoo firi .
O jaabii ɓe : « Onon on yeɗaama andugol gundooji laamu Alla ngun . Kono ɓeya luttuɓe , ɗun wowlirante ɓe mise , fii yo ɓe ndaaru , hara ɓe yi'ataa , yo ɓe nanu , hara ɓe faamataa .
« E hino ko ngal misal firi : Awdi ndin ko daalol Alla ngol .
Nde awdi sankaandi ndin saami ka ɗatal , ɗun no wa'i wa nde woɓɓe nani daalol ngol , kono Ibuliisa ara itta ngol e ɓerɗe maɓɓe fii wota ɓe gomɗin sakko ɓe dandee .
Nde awdi sankaandi ndin saami ka fetere , ɗun no wa'i wa nde woɓɓe nani daalol ngol , ɓe jaɓira ngol weltaare . Kono ɓe alaa ɗaɗi . Ɓe gomɗinay haa e saa'i , kono si ɓe ndarndaama , ɓe tertoo .
Nde awdi sankaandi ndin saami ka sooƴoore , ɗun no wa'i wa nde woɓɓe nani daalol ngol , kono hara ɓe moɗiraama anndeeji aduna e jawle aduna e faaleeji ngurndan aduna e nder yaadu maɓɓe ndun , ɓe ronka rimude moƴƴa .
Nde awdi sankaandi ndin saami ka leydi moƴƴiri , ɗun no wa'i wa nde woɓɓe naniri daaluyee on ɓernde laaɓunde moƴƴunde , jogitoo mara . Ko ɓen woni rimooɓe e nder wakkilaare .
« Hay gooto huɓɓintaa lampu buuma mo maa sorna mo e ley danki . Kono o joɗɗinay mo e kene fii no naatooɓe ɓen yi'ira ndaygu ngun .
Ko fii alaa ko suuɗii ko feeɲataa , kala gundoo ko sakkitorta ko feeɲoygol .
Awa wattanee yiila e no heɗorton non , ko fii ko marɗo ɓeydantee , kono mo maraa on jaɓitante hay ko o sikki himo mari kon . »
Yumma Iisaa e yumma-gootooɓe makko ɓen ari , kono ɓe waawaali tumbondirde e makko hakkee yimɓe .
O humpitaa wonde : « Yumma mon e yumma-gootooɓe mon ɓen no darii ka yaasi , hiɓe faalaa yiidude e mon .
Kono o jaabii ɓe , o wi'i : « Yumma an e yumma-gootooɓe an ɓen ko heɗotooɓe daaluyee Alla on , ɲinna mo . »
Ɲande goo Iisaa bakii e laakun wondude e taalibaaɓe mun ɓen . O wi'i ɓe : « Lumbiten ka gaɗa weendu . » Ɓe yahi .
E nder ko ɓe lumbata kon , Iisaa ɗaanii . Waabiliire tiiɗunde wondunde e hendu tippii ka weendu , laakun kun fuɗɗii heewude ndiyan , ɗun wonani ɓe nawaare hulɓiniinde .
Ɓe ari , ɓe findini mo , ɓe wi'i : « Karamoko'en , Karamoko'en , en mulay woni ! » O immii , o toŋani hendu ndun e morlooɗe ndiyan ɗen , ɗe deeƴiti , onsay ɓuttu waɗi .
Ontuma o wi'i ɓe : « Ko honto gomɗinal mon ngal woni ? » Ɓe huli , ɓe ŋalɗi , hiɓe wi'indira : « Ko hombo woni oo neɗɗo yamiroowo hay hendu ndun e ndiyan ɗan , ɗun ɗoftoo mo ? »
Ɓe hewtoyi e ndii leydi ɓee Gadariyankooɓe tiindondirndi e ngal diiwal Jaliilu .
Ɓay Iisaa jippike ka leydi , neɗɗo jeyaaɗo e nden saare mo jinnaaji buy nangi , ari e makko . Tawi gila neeɓii o ɓornotaako conci , o naatataa e suudu , ko ka hakkunde genaale o hoɗunoo .
No o yiirunoo Iisaa , o sonki , o yani e ley koyɗe makko , o ewnii , himo wi'a : « Ko honɗun faalanaɗaa lan an Iisaa Ɓiɗɗo Alla Jom Ɓural on ? Mi torike ma wota a lettan ! »
Ngii jinnawii bonngii wi'i ɗun sabu ko Iisaa yamiraynoo ngin yaltugol e oo neɗɗo kon . Tawi ngin jinnawii nangayno mo soono woo , o dumbee juuɗe e koyɗe fii aynugol mo , kono o bonnayno ɗen jolokooje fow , onsay jinnawii ngin nawra mo ka wulaaji .
Onsay Iisaa landii mo : « Ko honno inneteɗaa ? » Tawde hari jinnaaji buy no e makko , o jaabii : « Ko Konu . »
Awa kadi hiɗi jeejaynoo Iisaa fii wota o yamir ɗi yahugol ka gaygii ngin alaa kattudi ngin .
Tawi wuro kose moolanaango no ooraynoo ka falo . Onsay jinnaaji ɗin jeeji Iisaa yo o accu ɗi naata e ɗin koseeji . O newnani ɗi ɗun .
Jinnaaji ɗin yalti e on neɗɗo , ɗi naati e nder ɗin koseeji . Onsay koseeji ɗin giddi ka falo , ɗi unoyii ka weendu , ɗi yoolii .
Ɓay ornaynooɓe ɗi ɓen yi'ii ɗun , ɓe dogi , ɓe fillitoyii ɗun ka saare e ka fulawaaji .
Onsay yimɓe ɓen ari yi'ugol kon ko waɗi . Ɓe ari e Iisaa , ɓe tawi on neɗɗo mo jinnaaji ɗin yalti e mun no jooɗii ka ley koyɗe Iisaa , himo ɓornii , himo wondi e hakkille timmuɗe , ɓe huli .
Yi'unooɓe ko waɗi kon fillitanii ɓe no jinnanooɗo on selliniraa .
Onsay jeyaaɓe e diiwal Gadariyankooɓe ɓen fow torii mo yaltugol ka maɓɓe sabu kulol ngol ɓe heɓi ɗon ngol . Ontuma Iisaa bakii ka laakun yiltitii .
Onsay neɗɗo mo jinnaaji ɗin yaltinaa e mun on torii Iisaa wondugol e makko . Kono Iisaa yilti mo , o wi'i mo :
« Hootu ka mon , fillitoyoɗaa ko Alla waɗan-maa kon . » Onsay o yahi , o ukkii ka saare , o fillitii kala ko Iisaa waɗani mo kon .
Ɓay Iisaa lumbitii , jamaa on jaɓɓii mo , ko fii hari fow no sabbii mo .
Tun oo hooreejo juulirde maɓɓe wi'eteeɗo Yaayirusu ari e makko . Onsay o yani e ley koyɗe Iisaa , o torii mo hewtugol ka suudu makko ,
ɓay tawi jiwo makko bajjo mo wa duuɓi sappoo e ɗiɗi no e daande mayde . Wa fewndo kanko Iisaa o yahata ka oo neɗɗo , tawi jamaa on no ɓittiri mo cenɗe ɗen fow .
Tawi kadi debbo no e nden nokkuure , heɓii duuɓi sappoo e ɗiɗi , himo soncaade . Awa kadi o ittii jawle makko fow o yoɓii ɲawndooɓe ɓen , kono hay gooto e maɓɓe waawaali mo sellinde .
On debbo wontiri ɓaawo Iisaa . No o meemirnoo kombol dolokke makko on , ko o soncotonoo kon taƴi .
Onsay Iisaa wi'i : « Ko hombo meemimmi ? » Tun mo kala wi'i wonaa kaɲun . Onsay Petruusu wi'i : « Karamoko'en , jamaa on no hundi on , awa kadi hiɓe hiɓɓii on ! »
Kono Iisaa jaabii , o wi'i : « Goɗɗo meemii lan , ko fii mi andii wonde bawgal an ngal gollii goɗɗun . »
Nde debbo on tawnoo ko o waɗi kon pulfitike , o ari himo diwna , o yani e ley koyɗe Iisaa , o furɲiti yeeso jamaa on fow ko fii honɗun o meemani mo e ko honno kadi o selliniraa ɗon kisan .
Onsay Iisaa wi'i mo : « Jiwo an , gomɗinal maa ngal sellinii ma . Yahu e hoore ɓuttu . »
Wa fewndo ko Iisaa yewtata ɗun , gorko jeyaaɗo ka hooreejo juulirde nden ari , wi'i mo : « Jiwo maa on maayii . Hay tertiɗaa sonjugol oo karamokoojo . »
Kono ɓay Iisaa nanii ɗun , o wi'i hooreejo juulirde nden : « Wota a hulu , gomɗin tun , jiwo maa on hisay . »
Ɓay Iisaa hewtii ka hooreejo juulirde nden , o jaɓaano naatidude hay e gooto ka suudu si hinaa Petruusu e Yaaquuba e Yuuhanna wondude e yumma jiwo on e ben jiwo on .
Tawi fow no wulla fesa fii on jiwo . Onsay Iisaa wi'i : « Wota on wullu mo , ko fii o maayaali , o ɗaani . »
Onsay ɓe jali mo , ko fii hiɓe andi jiwo on maayii .
Onsay Iisaa nangi jungo jiwo on , o ewnii , o wi'i : « Jiwo , immo ! »
Tun wonkii jiwo on arti , o immii ɗon kisan . Onsay Iisaa yamiri ɓe okkorgol mo ɲaametee .
Kaawee heɓi mawɓe jiwo on . Kono o yamiri ɓe wota ɓe wowlan hay gooto kon ko waɗi ɗon .
O noddi ɓe o suɓunoo ɓen sappoo e ɗiɗo , o okki ɓe bawgal e doole e hoore jinnaaji ɗin fow e fii sellingol ɲabbeeli .
O immini ɓe waajoyagol fii laamu Alla ngun e sellingol ɲawɓe ɓen .
O wi'i ɓe : « Wota on yooɓo hay huunde e nder yaadu mon ndun , gila e tuggordu maa bonfo maa ɲaametee goo haa naɓani e kaalisi . Awa kadi wota on yooɓo dolokkaaji ɗiɗi . »
O wi'i ɓe kadi : « Kala suudu ka naatoyɗon , weeree ɗon haa tuma fokkituɗon woo ,
e kala saare nde yimɓe ɓen jaɓaali on e mun , nde hiɗon yalta ɗon woo , honkee mbullaari teppe mon ɗen fii yo ɗun wonan ɓe seedee ella maɓɓe on . »
Onsay ɓe yahi koɗolun e koɗolii , hiɓe waajoo fii Kibaaru Moƴƴo on e kadi hiɓe sellina hen fow ɲawɓe ɓen .
Heroodu lanɗo diiwal Jaliilu ngal humpitii fii ko woni waɗude kon , ɗun jiiɓi mo ɓernde , sabu hari woɓɓe no wi'a ko Yaayaa immintinaa e hakkunde mayɓe ɓen ,
woɓɓe ɓen no wi'a wondema ko Iiliiya feeɲiti , woɓɓe goo no wi'a wondema ko goɗɗo e annabaaɓe hiɓɓe ɓen immitii .
Kono Heroodu wi'i : « Mi taƴiino daande Yaayaa nden , e hara ko hombo woni oo mo mi nanata fii mun nii ? » Gila ɗun himo etoo no o yi'ira mo .
Ɓay ɓen sahaabaaɓe ɓe o imminnoo hewtitii , ɓe sifanii mo kanko Iisaa ko ɓe waɗoyi kon fow . Onsay o yaadi e maɓɓe haa e takko ndee saare Bayti-Sa'iida , ɓe bakitii ɗon .
No yimɓe ɓen humpitornoo ɗun , ɓe jokki mo . Onsay Iisaa tolni ɓe , o yewti ɓe fii laamu Alla ngun , o ɲawndi kadi ɓen hatonjinɓe e ɲawndeede .
Tawi ɲallal ngal woɗɗike . Onsay sappoo e ɗiɗooɓe ɓen ari e makko , ɓe wi'i mo : « Accitee non jamaa on , ɓe yaha ka koɗooli e ka fulawaaji kawtirɗi e ɗoo , ɓe ɗaɓɓoya ko ɓe ɲaama e ka ɓe waaloo , ko fii ko e nokkuure wulɗinnde wonɗen ɗoo . »
Onsay Iisaa wi'i ɓe : « Onon tigi okkoree ɓe ko ɓe ɲaama . » Kono ɓe jaabii , ɓe wi'i : « Ko bireediije jowi e liƴƴi ɗiɗi pet men mari ɗoo , si hinaa hara menen tigi men yahay men soodoya ko oo jamaa ɗoo fow ɲaama ! »
Tawi worɓe wonɓe ɗon ɓen tun ko wa ɓe guluuje njowo . Onsay Iisaa yamiri taalibaaɓe mun ɓen , wi'i : « Joɗɗiniree ɓe mojobe mojobe , mojobere kala cappanɗe njowo . »
Ɓe joɗɗiniri ɓe no o wi'iri ɓe non .
Onsay Iisaa ƴetti bireediije ɗen jowi e liƴƴi ɗin ɗiɗi , o ɓanti gite makko ɗen , o fewti ka kammu , o du'ii . Ontuma o taƴiti ɗe , o woni e jonnugol taalibaaɓe makko ɓen fii yo ɓen hewtin jamaa on .
Fow ɲaami haa haari . Ɓe mooɓiti debeeje sappoo e ɗiɗi kunte ko lutti .
Ɲande goo tawi Iisaa no wondi e taalibaaɓe mun ɓen ka wirnii , himo toraade Alla . Ontuma o landii ɓe ɗunɗoo , o wi'i : « E wi'i jamaa on , ko hombo woni lan min ? »
Ɓe jaabii mo , ɓe wi'i : « Woɓɓe no wi'a ko onon woni Yaayaa lootaynooɗo on , woɓɓe kadi no wi'a ko onon woni Iiliiya , woɓɓe goo kadi no wi'a ko on annabaajo kiɗɗo goo immintinaa . »
Onsay o landii ɓe , o wi'i : « Onon non wi'uɗon ko hombo woni lan min ? » Petruusu jaabii mo , wi'i : « Ko onon woni Almasiihu Alla on . »
Iisaa yamiri ɓe , tentini , wota ɓe wowlan ɗun hay gooto .
O ɓeyditi e ɗun , o wi'i : « Maa Ɓii-Aaden on tampa fota , mawɓe ɓen e hooreeɓe yottinooɓe sadaka ɓen e jannooɓe fii Sariya on ɓen fow wikkoo mo , o waree , o immintinoyee ka ɲalaande tammere . »
Onsay o wi'i ɓe fow wonde : « Kala faalaaɗo jokkude lan , yo o hayfintino , o ƴetta ɲande woo ɲande leggal makko altindiraangal ngal , o jokkammi .
Kala faalaaɗo dandude ngurndan mun , ɗan hayriray mo , kono kala non mo ngurndan mun hayriraa sabu an min , haray ontigi dandoyay ɗan .
E ko nafa honɗun woodani neɗɗo heɓugol aduna on fow si o hayrintinike maa si o halkitike kanko tigi ?
Awa kadi , kala hersirɗo lan , hersiri konguɗi an ɗin , Ɓii-Aaden on kadi hersiroyay mo tuma o ardoyi e mangural makko ngal e mangural Baabaajo on wondude e malaa'ikaaɓe laaɓuɓe ɓen .
Miɗo wowlande on goonga , no woodi woɓɓe e mon onon wonɓe ɗoo ɓen , ɓe maayataa ado ɓe yi'ude laamu Alla ngun . »
Ɓay wa balɗe jeetati feƴƴii ɓawto yewtugol mo ɓe ɗin konguɗi , onsay o noddi Petruusu e Yuuhanna e Yaaquuba , ɓe yahi ka fello fii toragol Alla .
Fewndo ko o torotoo , mbaadi yeeso makko ngon waylii , dolokke makko on wonti daneejo jalbuɗo .
E nder ɗun , yimɓe ɗiɗo feeɲi no yewtida e makko , tawi ɓen-le ko Muusaa e Iiliiya .
Ɓen no feeɲidi e annoora , hiɓe yewta fii yaadu makko sakkitordu ndun Yerusalaam .
Tawi Petruusu e wondiɓɓe mun ɓen no soƴƴaade , kono ɓe ŋonti , ɓe yi'i annoora Iisaa on e ɓen yimɓe ɗiɗo ɓe o wondunoo e mun .
Fewndo ɓee yimɓe ɗiɗo seedata e Iisaa , Petruusu wi'i mo : « Karamoko'en , no moƴƴi ka wonen ɗoo . Darnen togooji tati , onon wonndu , Muusaa wonndu , Iiliiya kadi wonndu . » Tawi kanko Petruusu o andaa ko o woni wowlude .
Wa fewndo ko o wowlata ɗun , duulere ari buumi ɓe . Ko nden duulere buumata ɓe , ɓe huli .
Onsay hawa yalti ka duulere , no wi'a : « Oo ɗoo ko Ɓiɗɗo an Suɓaaɗo on . Heɗitee mo ! »
Ɓay ngol ewol waɗii , ɓe tawi ko Iisaa tun lutti ɗon . Taalibaaɓe ɓen mari ɗun fanki . Ɓe fillitanaaki hay gooto kon ko ɓe yi'i ɗon e nder ɗen balɗe ɗon .
Bimbi nden ɲande ko ɓe jippotoo ka ley fello , jamaa moolanaaɗo ari fottugol e Iisaa .
Onsay gorko goo ewnii ka hakkunde jamaa ton , o wi'i : « Karamoko'en , mi torike on tenƴinee oo ɓiɗɗo an , ko fii ko bajjo an on nii .
Nde jinnawii ngin nangi mo woo , o sonkay , o iiroo , o yaltina ngurda . Ngii letta mo , awa kadi ko karahan ngii yaltirta e makko .
Mi torike taalibaaɓe mon ɓen raɗagol ngii jinnawii , kono ɓe waawaali . »
Iisaa jaabii , wi'i : « Onon ko on jamaanu ɓoyliingu ngu gomɗinaa . Ko haa honde tuma mi wondata e mon , miɗo muɲɲanoo on ? Awa addu ɗoo ɓiɗɗo maa on . »
Wa ko o ɓannata paykun kun , jinnawii ngin liɓi kun ka leydi , kun iirii . Kono Iisaa toŋani ngii . Onsay o sellini paykun kun , o jonniti kun ben makkun .
Fow ŋalɗi fii mangural Allaahu on . Wa fewndo ko fow ŋalɗidi e ko o waɗaynoo kon kanko Iisaa , onsay o wi'i taalibaaɓe ɓen :
« Onon heɗitee fota ɗii konguɗi ɗoo : Ɓii-Aaden on janfoyte , wattee e juuɗe yimɓe ɓen . »
Kono hari taalibaaɓe ɓen alaa faamude ɗin konguɗi , sabu hari hiɗi wirnanii ɓe fii wota ɓe andu ko ɗi firi . Awa kadi hari hiɓe huli landitagol mo ɗi .
Onsay yeddondiral waɗi hakkunde maɓɓe fii andugol ko hombo e maɓɓe ɓuri teddude .
Nde tawnoo Iisaa kaɲun no andunoo ɗin miijooji maɓɓe , o ƴetti paykun , o joɗɗini takko makko .
Onsay o wi'i ɓe : « Kala jaɓuɗo kun paykun e innde an , haray ko min o jaɓi . Awa kadi kala jaɓuɗo lan , haray ko Nuluɗo lan on o jaɓi . Ko fii ko ɓurɗo fanɗude on e mon woni tedduɗo . »
Yuuhanna ƴetti haala kan , wi'i : « Karamoko'en , men yi'ii goɗɗo no raɗoo jinnaaji e innde mo'on . Men toŋani mo ɗun , ɓay o wondaa e amen fii jokkugol on . »
Onsay Iisaa wi'i mo : « Wota on toŋan mo ɗun . Ko fii kala mo wonaa gaɲo mon , haray ko giɗo mon . »
Ɓay wonii balɗe ɗe Iisaa ittetee ka aduna ɗoo ɗen hewtii , o fiɓi anniyee yahugol Yerusalaam .
O immini woɓɓe ko hikkoo yeeso makko , ɓen yahi haa e hoɗo Samariyankeeɓe goo fii eɓɓindanagol mo ɗon kanko Iisaa .
Kono ɓen yimɓe jaɓaali mo tolnude , ɓay ko Yerusalaam o sutii .
Ɓay ɓe yi'ii ɗun , Yaaquuba e Yuuhanna wi'i Iisaa : « Koohoojo amen , hiɗon faalaa yo men wi'u yo yiite ngen iwu ka kammu ara mula ɓee ? »
Onsay Iisaa fewti e maɓɓe , feli ɓe fota .
Ontuma ɓe yaari e hoɗo goo .
E nder ko ɓe yahata kon , goɗɗo wi'i mo : « Mi jokkete kala ka yaaruɗaa . »
Iisaa jaabii mo , wi'i : « Ndoni ɗin no mari gayɗe mun , awa kadi colli ɗin ka weeyo no mari ɲakkaaji mun , kono Ɓii-Aaden on kan alaa hay ka fowtina hoore mun nden . »
Iisaa wi'i goɗɗo goo : « Jokkan ! » On jaabii mo : « Koohoojo , newnanee lan taho , mi yaha mi wattinoya ben an en . »
Kono Iisaa jaabii mo , wi'i : « Accu mayɓe ɓen wattina mayɓe mun ɓen , kono an yahaa feɲɲinoyaa fii laamu Alla ngun . »
Goɗɗo goo kadi wi'i mo : « Koohoojo , mi jokkay on , kono newnanee lan taho , mi yaha mi waynoyoo ɓeynguure an nden . »
Iisaa wi'i onɗon kadi : « Kala fawuɗo jungo mun e hoore keri sarin , ontigi yeƴƴitii ɓaawo , haray on nafataa laamu Alla ngun . »
Ɓay feƴƴii e ɗun , Koohoojo on toɗɗii fahin taalibaaɓe cappanɗe njeeɗiɗo e ɗiɗo . O imminiri ɓe ɗiɗo ɗiɗo ko yaha adoyoo mo e ca'e ɗen fow e kala nokkeeli ɗi o rewoyta e mun .
O wi'i ɓe : « Baagol ngol no ɗuuɗi , kono wa'ooɓe ɓen ɗuuɗaa . Awa jooni , toree non Jom baagol ngol yo o addu wa'ooɓe ka baagol makko .
Jooni miɗo imminirde on wa baaloy e hakkunde caapaali , yahee .
Awa kadi wota on yooɓo bonfohun kaalisi maa sasa maa paɗe goo , hara kadi on hiwraaki hay gooto ka hoore laawol .
Kala suudu ndu naatoton e mun , wi'ee taho : Yo ɓuttu wonu e nduu suudu !
Si ɓii-ɓuttu no e nder ndun suudu , ɓuttu mon on juuroto mo . Si ko liddu mun , on ɓuttu wontanay on .
Tabitee e ndun suudu ɗon , ɲaamon yaron ko ɓe okkori on ɗon woo , ko fii golloowo no handi e njoddi mun , hara on waɗaali naata e nduu yalta e nduu .
« Kala saare nde naatuɗon e mun tolnaɗon , ɲaamee ko ɓannanaɗon kon .
Sellinon ɲawɓe ɓe tawɗon ɗon ɓen , wi'on ɓe wonde laamu Alla ngun ɓadike ɓe .
Kono kala saare nde naatuɗon e mun , ɓe salii on tolnude , yahee ka fottirde maɓɓe , wi'on :
Men fiɗɗay e mon mbullaari saare mon nangundi men ndin e koyɗe ! Kono andee tun wonde , laamu Alla ngun ɓadike !
Mi andinii on , ɲande ɲaawoore nden ko ndee saare Saduuma ɓuretee hoynaneede edii nden saare ɗon .
« Bone wonanii ndee saare Kuuraziin e ndee saare Bayti-Sa'iida ! Ko fii si tawno ɗii kaawakeeji moƴƴi waɗunooɗi ka mon , ko non waɗirnoo e ɗee ca'e Tiiri e Siduuna , harayno neeɓii ko jeyaaɓe e ɗen ca'e ɓornii conci heynorɗi , ɓe wujitii ndoondi fii hollugol wonde ɓe tuubii .
Ko ɗun waɗi , ɲande ɲaawoore nden ko Tiiri e Siduuna ɓuretee hoynaneede edii onon .
Onon non , ɓee ɓe Kafernahuum , hiɗon sikka fii mon ɓantete haa ka aljanna ? Oo'o , on bugete ka jahannama .
« Kala heɗitiiɗo on onon ɓee taalibaaɓe an , haray ko min o heɗitii . Kala bugitiiɗo on , haray ko min o bugitii . Awa-le kala bugitiiɗo lan , haray ko Nuluɗo lan on o bugitii . »
Ɓen cappanɗe njeeɗiɗo e ɗiɗo artidi e weltaare , ɓe wi'i : « Koohoojo amen , hay jinnaaji ɗin yankinanike men e innde mon ! »
Onsay o wi'i ɓe : « Mi yi'ayno Ibuliisa no iwa ka kammu yanira wa farɲitere .
Awa mi okkii on bawgal tippugol e bolle ɗen e jahe ɗen e kala bawɗe gaɲo on , hara hay fus heɓaali on .
Wota on weltor ko jinnaaji ɗin yankinanii on kon . Kono weltoree ko inɗe mon ɗen windaa ka kammuuli kon . »
Ko e on saa'i ɗon tigi , Iisaa heɓi weltaare fota immorde e Ruuhu Seniiɗo on , o wi'i : « Mi yettii ma yo Baaba , Jom leydi e kammu , fii koo ko wirnanɗaa ɗun ɓen faamuɓe e ɓee gandiɗuɓe , feɲɲinanɗaa ɗun ɓee fayɓe . Hiiyii , ko fii ko ɗun wonnoo yiɗi maa on yo Baaba .
« Awa , Baaba an wattii fow e juuɗe an . Awa kadi hay gooto andaa ko hombo woni Ɓiɗɗo on si hinaa Baabaajo on , wano tawiri non kadi hay gooto andaa ko hombo woni Baabaajo on si hinaa Ɓiɗɗo on e on mo Ɓiɗɗo on faalaa mo feɲɲinande . »
Onsay o fewtiti taalibaaɓe ɓen o wi'i ɓe e qunuutu : « Gite yi'uɗe ko yi'uɗon kon malii !
Ko fii mi andinii on , annabaaɓe e lamɓe buy faalano yi'ude koo ko wonɗon yi'ude , kono ɓe yi'aali . Ɓe faalano kadi nanude koo ko wonɗon nanude , kono ɓe nanaali . »
Onsay goɗɗo e waawuɓe fii Sariya ɓen immii landii mo fii ndarndagol mo , o wi'i mo : « Karamoko'en , ko honɗun mi haani waɗude fii yo mi heɓu ɗan ngurndan poomayankejan ? »
Onsay Iisaa wi'i mo : « Ko honɗun windii ka defte Sariya ? Ko honno faamirɗaa ɗun ? »
O jaabii mo , o wi'i : « Yo a yiɗir Alla Joomiraaɗo maa on ɓernde maa nden fow e wonkii maa kin fow e doole maa ɗen fow e hakkil maa kin fow , yiɗiraa ɲokondo maa on wano yiɗirɗaa hoore maa non . »
Onsay Iisaa wi'i mo : « A jaaborii no moƴƴiri . Warru non , a heɓay ɗan ngurndan . »
Kono tawi on no faalaa hollude peewal mun ngal , o wi'i Iisaa : « Ko hombo non woni on ɲokondo an ? »
Iisaa jaabori mo nii , o wi'i : « Goɗɗo no iwraynoo Yerusalaam , no yaha Yeerikoo . O hawrondiri e wuyɓe , ɓen ɓoori mo , piyi mo haa moggo mayde , ɓe yahi , ɓe acci mo ɗon .
Hawrondiri yottinoowo sadaka no feƴƴaynoo ɗon , o yi'i oo neɗɗo , o takkii mo , o feƴƴi .
Fahin Lewiyankeejo ari tawi mo ɗon , on kadi yi'i mo , takkii mo , feƴƴi .
Kono Samariyankeejo wonɗo e nder safaari mun , ari tawi mo , yurmaa mo .
Onsay o ɓadii , o juurani mo njaram e nebban ka barmeeji , o haɓɓi . Onsay o waɗi mo ka mbaɗɗateeri makko , o naɓi mo haa e suudu hoɓɓe , o dankii mo .
Bimbi mun , o ƴetti dinaruuji ɗiɗi , o jonni jom suudu hoɓɓe ndun , o wi'i mo : Dankor mo ɗii ɗoo . Kala ko fawoyɗaa e hoore ɗii ɗoo , mi yoɓitoyte tuma mi rewtoyi . »
Ontuma Iisaa wi'i : « Ko hombo e ɓee ɗoo tato woni ɲokondo oo mo ɓee wuyɓe yani e mun ? »
On waawuɗo fii Sariya jaabii , wi'i : « Ko yurmaaɗo mo on . » Onsay Iisaa wi'i mo : « Yahu an kadi warraa non . »
Fewndo Iisaa e taalibaaɓe mun ɓen wonnoo e hoore laawol , ɓe naati ɗon e hoɗo . Debbo wi'eteeɗo Mariyatu werni ɓe ka mun .
Tawi on no mari neene-gooto wi'eteeɗo Mariyama , on jooɗii e ley koyɗe Koohoojo on no heɗitoo konguɗi makko ɗin .
Tawi Mariyatu kaɲun no jindidude e muraaɗi nder suudu ɗin . Onsay o ari , o wi'i : « Koohoojo an , on kippataa fii ko oo neene-gooto an accidimmi e ɗee golle ɗoo kon fow ? Wi'anee lan mo yo o wallito lan ! »
Koohoojo on jaabii mo , wi'i : « Mariyatu , Mariyatu ! Hiɗa maapii aani fii piiji ɗuuɗuɗi .
Kono ko huunde wootere tun hitti . Mariyama kaɲun suɓike ko ɓuri hittude kon , ɗun-le o jaɓitantaake ɗun . »
Ɲande goo tawi Iisaa no toraade Alla nokku goo . Ɓay o gaynii toraade , goɗɗo e taalibaaɓe makko ɓen wi'i mo : « Koohoojo , tindinee men no torortee wano Yaayaa tindinirnoo non taalibaaɓe mun ɓen . »
Onsay o wi'i ɓe : « Nde hiɗon toroo , on wi'iray nii : « Baaba , yo innde maa nden hormore , yo laamu maa ngun feeɲu .
Okkor men ɲande woo ɲaametee haananɗo men on .
Yaafanoɗaa men junuubaaji amen ɗin , wano menen kadi men woni yaaforande kala bonnuɗo men . Wota a naadu men e jarrabuyee . »
O wi'i kadi : « Si goɗɗo e mon aru e immaade tumbere jemma , yaha ka njaatigi mun , o findina mo , o wi'a mo : Njaatigi , ɲawlan bireediije tati ,
ko fii miɗo heɓi koɗo ka jemma ɗoo , mi alaa hay fus ko mi okkora mo .
« Si on non mo o findinoyi wi'ii mo : Mi torike ma wota a finnan , ko fii a taw mi falii baafal ngal , min e fayɓe an ɓen men waalike . Mi waawataa immaade fewndo ɗoo , mi jonne bireedi !
Mi andinii on , hay si o immaaki , o jonnira mo sabu njaatigiyaagal wongal hakkunde maɓɓe ngal , o jonniray mo kala ko o handi sabu ko on torotooɗo haɓɓitori angal hersa kon .
« Min-le mi wi'ii on : Toree , on okkorte . Ɗaɓɓee , on heɓay . Hoɗɗee , on udditante .
Ko fii kala toriiɗo okkorte , kala ɗaɓɓuɗo heɓay , awa kadi kala on hoɗɗiiɗo udditante .
« Ko hombo e mon , ɓiɗɗo mun torotoo ɗun bireedi , ontigi jonna mo hayre ? Maa o toroo mo lingii , ontigi jonna mo mboddi ?
Maa o toroo mo woofoonde , o jonna mo yaare ?
Si tawii non hay onon bonɓe ɓen , hiɗon waawi waɗande ɓiɓɓe mon ɓen piiji moƴƴi , haray ko haa honto Ben mon Wonɗo ka kammu on okkorta ɓen toriiɓe mo Ruuhu Seniiɗo on ! »
Ɲande goo Iisaa raɗii jinnawii mbobinɗinngii goɗɗo . No ngii yaltirnoo e ontigi , o wowli , jamaa wonnooɗo ɗon on fow mugaa .
Woɓɓe e maɓɓe wi'i : « Ko e immorde e Balzabuula lanɗo jinnaaji ɗin o woni raɗorde jinnaaji ɗin ! »
Woɓɓe goo kadi fii ndarndagol mo torii mo hollugol ɓe maande iwrunde ka kammu .
Nde tawnoo himo andi ɗin miijooji maɓɓe , o wi'i : « Kala laamateeri liddondirndi , kayri tigi ndi caabay . Awa kadi si suudu liddondirii , ndu lancoto .
Onon hiɗon wi'a ko tippude e Balzabuula mi woni raɗorde jinnaaji ɗin . Si tawii non Ibuliisa liddike hoore mun tigi , ko honno laamateeri makko ndin tabitirta ?
Si tawii non wonii min ko tippude e Balzabuula mi raɗorta jinnaaji ɗin , ɗun haray onon ɓe mon ɓen non ko tippude e hombo ɓe raɗorta ɗi ? Ko ɗun waɗi si kamɓe tigi ɓe ɲaawoyay on .
Kono si tawii ko tippude e bawgal Alla ngal mi woni raɗorde jinnaaji ɗin , haray laamu Alla ngun arii haa e mon .
« Nde neɗɗo dolnuɗo jom aalaaji ayni galle mun woo , jawle mun ɗen daɗay .
Kono si tawii ɓurɗo mo doole arii , yanii e makko , foolii mo , o jaɓitay ɗin jogaaji ɗi o hoolornoo , o sendita ɗen jawle makko .
« Kala mo aldaa e an , haray ko gaɲo an , awa kadi kala mo wallataa lan mooɓitude , haray ko saakoowo .
« Nde jinnawii yalti e neɗɗo woo , ngii hammiray ka wulaa , hara hingii ɗaɓɓa nokkuure fowtorde . Si ngii tawii ngii heɓaali , ngii wi'ay : Yo mi yiltito ka suudu ka mi iwnoo ɗon .
Nde ngii hewtiti , ngii tawa ndun suudu fittaama laɓɓinaama .
Onsay ngii yahay , ngii ɗaɓɓoya jinnaaji jeeɗiɗi ɓurɗi ngii hunƴude , ɗi naata ɗon , ɗi hoɗa . Onsay sakkitorde on neɗɗo ɓuray aranun ɗun bonude . »
Fewndo ko Iisaa yewtaynoo ɗun , debbo ewnii ka hakkunde jamaa ton , wi'i : « Maloore wonanii nduu reedu saawundu ma e ɗin enɗi ɗi muynuɗaa ! »
Kono Iisaa jaabii , wi'i : « Maloore wonanii kan ɓen heɗotooɓe daaluyee Alla on , ɗoftoo mo ! »
Nde tawnoo jamaa on no ɓeydaade tun , onsay kanko Iisaa o wi'i : « Nguu jamaanu ɗoo ko jamaanu bonngu , hingu ɗaɓɓa maande . Kono ngu jonnetaake maande si hinaa sifa ndee nde Yuunusa .
Ko fii ko wano Yuunusa wonirannoo yimɓe ndee saare Niinawa maande non , ko wano non Ɓii-Aaden on kadi woniranta nguu jamaanu ɗoo maande .
Ɲande ɲaawoore nden , nde yimɓe nguu jamaanu ɗoo no ɲaawee woo , onsay oo debbo laaminooɗo ndii leydi hikkorndi ka sengo ɲaamo immoyto , ɲaawoya ɓe sabu iwugol mo haa ka kattudi leyɗe , ara heɗitoo ngun faamu Sulaymaana , hara-le ɓurɗo Sulaymaana no ɗoo .
Awa kadi ɲande ɲaawoore nden , nde yimɓe nguu jamaanu ɗoo no ɲaawee woo , yimɓe Niinawa ɓen kadi immoyto , ɲaawoya ɓe sabu ko ɓe heɗinoo waaju Yuunusa ngun , ɓe tuubi , hara-le ɓurɗo Yuunusa no ɗoo . »
« Hay gooto huɓɓintaa lampu suuɗa mo maa hippa mo e ley siyonwal , kono o waɗay mo e kene fii no naatooɓe ɓen yi'ira ndaygu ngun .
Ko yiitere maa nden woni ndaygu ɓandu ndun . Si tawii yiitere maa nden no selli , haray ɓandu maa ndun fow no ndaygi . Si tawii non yiitere nden no ɲawi , haray ɓandu maa ndun no e nder niwre .
Reenee wota ndaygu wongu e mon ngun wontan on niwre .
Si tawii ɓandu mon ndun no ndaygi , hara teral mon hay gootal alaa ka niwre , ɗun haray ɓandu mon ndun fow no ndaygiri wa nde ndaygu lampu jalbi e mon . »
Wa fewndo ko Iisaa yewtaynoo ɗun , Fariisiyaajo goo torii mo yo ɓe yaadu ka makko , ɓe hirtodoya . Onsay o naati , o jooɗi fii ɲaamugol .
Kono Fariisiyaajo on ŋalɗi ko Iisaa toolii fii ɲaamugol kon sooɗaaki .
Onsay Koohoojo on wi'i mo : « Onon ɓee Fariisiyaaɓe , ko ɓaawo miranji ɗin tun laɓɓinton , hara hiɗon heewi miile e bonki .
Onon ko on faaɗa-hakkilɓe , hara hinaa Taguɗo ɓaawo on tagi nder on kadi ?
Okkoree waasuɓe ɓen ko woni ka nder kon , onsay ko heddii kon fow laaɓanay on .
« Kono bone wonanii on , onon ɓee Fariisiyaaɓe , ɓay hiɗon ittana naana e suukooran e kala tutateeriiji wonɗi e naakoo farilla , hara hiɗon welsindanii peewal ngal Alla yeɗata ngal e giggol makko ngol . Hara-le ko ɗun haanunoɗon jokkude , tawa kadi on welsindaaki e ko heddii kon .
« Bone wonanii on , onon ɓee Fariisiyaaɓe , ɓay hiɗon yiɗi saffawol aranol ngol ka juulirɗe e hiwreede ka fottirɗe .
Bone wonanii on , ɓay hiɗon wa'i wa genaale ɗe aldaa e maande , ɗe goɗɗo rewata e mun hara andaali ! »
Onsay goɗɗo e hakkunde waawuɓe fii Sariya ɓen ƴetti haala kan , wi'i mo : « Karamoko'en , si on maakirii nii , haray on aybinii men menen kadi ! »
Ontuma Iisaa jaabii mo , wi'i : « Bone wonanii on onon kadi ɓee waawuɓe fii Sariya , ɓay hiɗon fawa yimɓe ɓen dolle ɗe ɓe waawataa naɓude , hara onon on fopportaa ɗun hay hoore hondu fii wallugol ɓe .
« Bone wonanii on , ɓay hiɗon maha maandina genaale annabaaɓe ɓen , hara-le ko baabiraaɓe mon ɓen sahinbini ɓe .
Ɗun no seedintini wonde hiɗon newni ɗen kuuɗe ɓen baabiraaɓe mon , ɓay ɓen sahinbiniino annabaaɓe ɓen , onon kadi hiɗon mahude maandina genaale maɓɓe ɗen .
Ko ɗun waɗi si Alla , Jom faamu on , no daalunoo : Mi naɓanay ɓe annabaaɓe e nulaaɓe , ɓe wara woɓɓe e ɓen , ɓe tampina ɓeya ɓen ,
fii no nguu jamaanu ɗoo ƴantiroyee ƴiiƴan annabaaɓe hibbanooɗan ɗan gila ka fuɗɗoode aduna ,
ɗun ko gila e ƴiiƴan Haabiila ɗan haa addani e ƴiiƴan Zakariyaa ɗan , on waranooɗo hakkunde layyorde nden e juulirde mawnde nden . Mi andinii on , pellet nguu jamaanu ɗoo ƴantoyte fii ɗun .
« Bone wonanii on , onon ɓee waawuɓe fii Sariya , ɓay on suuɗii saabiwal gandal ngal , on naataali , awa kadi on jaɓaali faalanooɓe naatude ɓen naata ! »
Ɓay o yaltii ɗon , jannooɓe fii Sariya on ɓen wondude e Fariisiyaaɓe ɓen fuɗɗii mo monanaade , landoo mo lande ɗuuɗuɗe ,
waɗana mo pirci , fii tun no ɓe nangira mo immorde e konguɗi makko ɗin .
Wa fewndo onsay , tawi yimɓe guluuje guluuje mooɓondirii haa hiɓe yaaɓindira . Onsay Iisaa attii wi'i taalibaaɓe mun ɓen : « Reenee e lewen Fariisiyaaɓe ɓen , ɗun ko faasiqankaaku ngun .
Alaa ko suuɗii ko feeɲataa , awa kadi alaa gundoo mo andotaako .
Ko ɗun waɗi , kala ko wowluɗon ka niwre feeɲay ɲalorma teɗɗan , e kala ko sowndiɗon ka cuuɗi ewnorte ka warɲakke .
« Mi andinii on yo yiɓɓe an , wota on hulu warooɓe ɓandu ɓen , toonin ɗun alaa ko ɓe waawi .
Mi hollay on On mo gasoton hulude : hulee on Marɗo bawgal warugol bugoo ka jahannama nde wari . Mi andinii on , ko on Marɗo bawgal waɗugol ɗun haanuɗon hulude .
Hinaa seresereeji jowi no yeeyee tammaaji ɗiɗi ? Kono Allaahu on kaɲun yejjitaa hay gootun e majji .
Hay cukuli ko'e mon ɗen fow no limaa . Wota on hulu , ko fii hiɗon ɓuri seresereeji buy hittude ka Alla .
« Mi andinii on , kala qirritiiɗo fii an yeeso yimɓe ɓen , Ɓii-Aaden on kadi qirritoyto fii makko yeeso malaa'ikaaɓe Alla ɓen .
Kono kala yedduɗo fii an yeeso yimɓe ɓen , fii ontigi yeddoyte e yeeso malaa'ikaaɓe Alla ɓen .
Kala wowluɗo Ɓii-Aaden on ko boni , no ara ka yaafanee . Kono kala hoynuɗo Ruuhu Seniiɗo on yaafantaake .
« Tuma noddaɗon ka juulirɗe e yeeso mawɓe ɓen e laamiiɓe ɓen , wota on jiɓoyo ko jaaboɗon maa ko wi'on .
Ko fii ɗon kisan Ruuhu Seniiɗo on tigi longinay on ko gasoton yewtude kon . »
Goɗɗo e hakkunde on jamaa wi'i Iisaa : « Karamoko'en , maakanee ben-gooto an on yo men sendodu ndondi amen ndin . »
O jaabii on neɗɗo , o wi'i : « Ko hombo waɗimmi ɲaawoowo maa sendanoowo on ? »
O watti e ɗun : « Reenee wattanon yiila e kala miile , ko fii ko aaden alɗi woo , ngurndan makko ɗan hinaa e ɗun humii . »
Onsay o waɗani ɓe ngal misal ɗoo , o wi'i : « No woodunoo neɗɗo alɗuɗo mo toore leydi mun moƴƴiri ɗun fota .
Tawi on neɗɗo no miijotonoo , wi'a : Ko honno mi waɗata , ko fii mi alaa ka mi waɗa ngal coɲal an ?
O wi'itii : E hino ko mi waɗata kon : Mi lancay tumusuuje an ɗen , mi moƴƴina ɓurɗe ɗe njanɗude ka mi loowa nenɗe an ɗen e piiji an ɗin fow .
Jooni yo wonkii an , ɓay miɗo mari jawle buy ko yonatammi e nder duuɓi buy , yo mi fowto , mi ɲaama , mi yara , mi weltoo !
« Kono Allaahu on wi'i mo : Ko an yo faaɗa-hakkiljo , e nder oo jemma ɗoo tigi a ƴantete wonkii maa kin . E hara koo ko faandiɗaa , ko hombo ɗun wontanta ?
« Awa ko nii woniranta kala on mooɓuɗo jawle e ɓaawo alɗangol Alla . »
Onsay Iisaa wi'i taalibaaɓe mun ɓen : « Ko ɗun waɗi si mi wi'ay on wonde , wota on aanu fii ko ɲaamon e nder ngurndan mon ɗan maa fii ko ɓornon ɓalli mon ɗin .
Ko fii ngurndan no ɓuri neema , awa kadi ɓandu no ɓuri koltu .
Ndaaree kayakayaaji ɗin : ɗi sankataa , ɗi wa'ataa , ɗi alaa tumusuuje e caagaaje , kono Allaahu on no wurni ɗi , hara-le hiɗon ɓuri colli ɗin hittude .
Ko hombo e mon e nder annde mun waawata ɓeydude ngurndan mun ɗan beru sogonal ?
Si tawii non on waawataa hay ko ɓuri lo'ude kon , haray ko honɗun aananton fii ko lutti kon ?
« Ndaaree no ɗii piindiiji fuɗirta njanɗa , hara-le ɗi gollataa , ɗi saɲɲataa . Kono non mi andinii on , hay Sulaymaana e nder darja mun on fow holtiraali hay wa wootiri e majji .
Si tawii non Allaahu on no holtinirde non hay huɗo wonuko hande ka ngesa kon , bugoyteeko jango ka yiite kon , hara o ronkay waɗande on ko ɓuri ɗun , onon ɓee fanɗa-gomɗinalɓe ?
Onon non wota on yango fii ko ɲaamon maa ko yaron , wota fii ɗun maapin on .
Ko fii ɗun fow ko ɓe gomɗinaa ka aduna ɓen ɗaɓɓata ɗun . Kono Ben mon Wonɗo ka kammu on no andi hiɗon handi e ɗun .
Kono ɗaɓɓee tun laamu makko ngun , ɗin piiji fow ɓeydanoyte on .
« Ko onon yo wuro tosooko , wota on hulu fus , sabu Ben mon Wonɗo ka kammu on tawii no wela mo ka o yeɗa on laamu ngun .
Yeeyee ko jeyɗon kon , okkoron miskinɓe ɓen , moƴƴinee bonfooji ɗi hiɗɗataa , ɗun wonanay on keyee mo lannataa ka kammuuli , ɗon mooƴataa , awa kadi ngujjo meemataa .
Ko fii ko ka keyee mon on woni woo , ɓernde mon nden wonata . »
« Wonee hebuliiɓe , hara lampuuji mon ɗin no huɓɓi .
Wa'on wa nde jiyaaɗo tijjii jom mun , hara ko yahuɗo peera , hara no on hewtitiri hoɗɗii , o udditanay mo .
Ɓen jiyaaɓe malii nde jom maɓɓe ari tawi hiɓe aynude . Ka haqiiqa mi andinii on , jom ɓen daditoto , o ɓannana ɓe ko ɓe ɲaama .
Ɓen jiyaaɓe ɓe jom mun tawi no ayna tumbere jemma maa ka tataɓal jemma , haray ɓen malii .
Ko fii andee fota , si tawno jom galle no andunoo nde ngujjo on araynoo wujjugol , haray o accataano galle makko ɗen fusee .
Awa onon kadi hebilee , ko fii Ɓii-Aaden on aroyay e saa'i nde on sogitaaki . »
Onsay Petruusu wi'i mo kanko Iisaa : « Koohoojo amen , hara ngal misal ɗoo ko fii amen tun kaa ko fii yimɓe ɓen fow ? »
Koohoojo on jaabii mo , wi'i : « Hara ko golloowo hombo reeniiɗo holniiɗo woni ko jom mun halfinta neemingol kurkaaɗi mun ɗin e saa'i haanuɗo ?
Maloore wonanii on jiyaaɗo mo jom mun ari tawi no jokkiri non .
Ka haqiiqa mi andinii on , o halfinay mo jawle makko ɗen fow .
Kono si on jiyaaɗo wi'itike : Jom an neeɓii araali , onsay , o nangana tilfugol kurkaaduuɓe ɓen worɓe e rewɓe e ɲaamugol yara haa mandila ,
jom on jiyaaɗo aray nde on jiyaaɗo sabbaaki mo e saa'i mo o sogitaaki , o letta mo lette sattuɗe , o waɗa mo ka ɓe gomɗinaa ɓen waɗetee ton .
« Jiyaaɗo anduɗo faaleeji jom mun ɗin , kono o eɓɓindaaki , maa o waɗaali faaleeji jom makko ɗin , o piyete piggal ɗuuɗungal .
Kono si tawii non ontigi andaa faale jom mun on , o waɗii kuuɗe fodduɗe e donkineede , o foccete ko hawri . On okkoraaɗo ko ɗuuɗi ƴantete ko ɗuuɗi , awa kadi on halfinaaɗo ko ɗuuɗi landitoyte ko ɓurti . »
« Miɗo ari bugagol yiite e oo aduna , mi faalete hara nge huɓɓii !
Kono no woodi loƴegol ngol mi loƴoytee , e maanaa ɗun ko tampere , ɗoo yo ɗun sollitanan , haray miɗo sonjii .
E hara on sikku ko addugol ɓuttu e oo aduna mi arani ? Oo'o , hinaa ɗun , kono ko liddondiral mi addi .
Ko fii gila jooni njowo wonduɓe e nder suudu ɓe woncondiray , tato liddondiray e ɓeya ɗiɗo , ɓeya ɗiɗo kadi liddondira e ɓeya tato .
Baaba liddondiray e ɓiɗɗo , ɓiɗɗo liddondira e baaba , neene liddondira e jiwo mun , jiwo kadi liddondira e neene mun , debbo liddondira e esiraawo mun jiwo , jiwo on kadi liddondira e esiraawo mun debbo . »
Iisaa wi'i kadi jamaa on : « No yiiruɗon duulere no immori ka hirnaange , on wi'ay kisan ndiyan ɗan aray , ɗun wonira non .
Awa kadi no yiiruɗon hendu ndun iwrii sengo ɲaamo woo , on wi'ay nguleendi ndin arii , ɗun kadi waɗa .
Ko onon yo faasiqiiɓe , on waawii faamude fii ko feeɲi ka leydi kon e ko feeɲi ka kammu kon . Ko fii honɗun non on waawaali andude oo saa'i fewndiiɗo ɗoo ?
« Hara ko fii honɗun onon on waawataa faamande hoore mon ko feewi kon ?
Nde an e mo haɓiduɗaa hiɗon yaha ka yeesoojo on woo , waɗu feere no faamondiriron ka laawol , fii wota o watte e juuɗe ɲaawoowo on , on ɲaawoowo kadi watte e juuɗe aynooɓe kaso ngon , ɓen sokoye .
Mi andinii ma , a yaltataa ɗon fannamaa a yoɓaali mbuuɗu sakkitoro on . »
Ko fewndo onsay , woɓɓe ari fillitanii Iisaa fii ɓee ɓe Jaliilu ɓe Pilaatu warnoo fewndo ɓe hirsata daabeeji fii ittugol sadakaaji maɓɓe .
O jaabii ɓe kanko Iisaa , o wi'i : « Hara on sikku ɓen ɓe Jaliilu no ɓuri Jaliiluyankooɓe ɓen fow junuubu ɓay ɓe lettorii non ?
Min mi wi'ay on - oo'o ! Kono si on tuubaali onon kadi , on fow on re'ay .
Kaa hara on sikku ɓee sappoo e njeetato , ɓe nduu suudu aynirdu ka maadi Siluwaama yani e mun wari , no ɓuri ɓee ɓe Yerusalaam luttuɓe fow bakkatu ?
Min mi wi'ay on - oo'o ! Kono si on tuubaali onon kadi , on fow on re'ay . »
Onsay o waɗani ɓe ngal misal ɗoo : « Tawi goɗɗo no marnoo ƴibbehi ka tutateeri mun . O ari ɗaɓɓugol ɓiɓɓe e makki , o heɓaali .
Onsay o wi'i gollanoowo mo on ka tutateeri : Heɓii nii duuɓi tati miɗo arude ɗaɓɓugol ɓiɓɓe e ngal leggal , mi heɓaali . Hara ko nafa honɗun ngal wonani ɗoo ? Jooni soppu ngal !
« Kono golloowo on jaabii mo , wi'i : Jom an , accee ngal ɗoo ndee hitaande ɗoo . Ɗoo e ɗun mi jasay binde maggal on fow mi waɗana ngal ɲolu .
No gasa ka ngal rima ko arata . Si ko liddu mun , onsay on soppoyay ngal . »
Tawi ɲande goo Iisaa no jannaynoo e juulirde goo e ɲalaande fowteteende nden , ɗun ko asewe .
Tawi no ɗon debbo mo jinnawii jukkini heɓii duuɓi sappoo e jeetati , himo turii , o waawataano ɓantaade few .
Ɓay Iisaa yi'ii mo , o noddi mo , o wi'i : « Debbo , a sendaama e jukkere maa nden ! »
Onsay Iisaa fawi juuɗe mun ɗen e makko . Ɗon kisan debbo on feewi e darnde , o manti Allaahu on .
Kono yeesoojo juulirde nden seytini kon ko Iisaa ɲawndi ɲande asewe , o wi'i jamaa on : « No woodi balɗe jeegoo gaseteeɗe golleede e mun . Aree ɲawndeɗon e ɗen balɗe ɗon , hara hinaa e ɲalaande asewe ! »
Koohoojo on jaabii mo , wi'i : « Ko onon yo faasiqiiɓe ! Hinaa mo kala e mo'on yaltinay nagge mun maa mbabba mun ka dingiraa mun ɲande asewe , naɓa yarnoya ?
Hara oo debbo iwdi Ibraahiima mo Ibuliisa haɓɓi gila duuɓi sappoo e jeetati , haanaa ka o firtanee ɗin kaɓɓi ɲande ɲalaande fowteteende nden ? »
Ɓay o yewtirii non , ɗun hersini ayɓe makko ɓen fow , kono jamaa luttuɗo on weltori ɗii piiji hittuɗi ɗi o waɗaynoo .
O wi'i fahin : « Hara ko honɗun laamu Alla ngun nandi , maa ko honɗun mi eɓɓindirta e maggu ?
Hingu wa'i wa abbere bene nde goɗɗo ƴetti , bugii ka suntuure mun . Nden fuɗi , wonti leggal ngal colli ɗin ka weeyo arata hoɗa e calɗi mun . »
O wi'i kadi : « E ko honɗun mi eɓɓindirta e laamu Alla ngun ?
Hingu wa'i wa lewen mo debbo ƴetti , jillindiri e sariyaare tati condi farin , o piya ɗun , on lewen wona sabu ɗun fow ƴura . »
Ko Iisaa yahaynoo Yerusalaam , o rewayno koɗolun e koɗolii hara himo waajoo .
Goɗɗo goo landii mo , wi'i : « Koohoojo , hara ko yimɓe seeɗaaɓe tun dandoytee ? » Onsay o wi'i ɓe :
« Etee no naatiron ka dambugal faaɗungal , ko fii mi andinii on , buy ɗaɓɓoyay no naatira ɗon , kono ɓe waawoytaa .
Nde jom galle ɗen immii ombi baafal ngal woo , hara hiɗon ka yaasi , onsay on fuɗɗoto honkande mo baafal ngal , wi'a : Koohoojo , udditanee men ! O jaaboyto on , o wi'a : Min mi andaa ko on ɓe honto !
« Wi'on kadi : Men ɲaamuno men yaridi e mon , awa kadi on waajotono ka ɗate amen .
O jaaboo on kadi , o wi'a : Min mi andaa ko on ɓe honto . Onon ɓee waɗaynooɓe ko ɓoylii fow , pottitee lan !
« Tuma yi'uɗon Ibraahiima e Issaaqa e Yaaquuba e ɓeya annabaaɓe heddiiɓe fow ka nder laamateeri Alla , tawa onon ko on bugoyteeɓe ka yaasi , ka wullaandu e ŋatindiro ɲiiƴe woni ton .
Iwroyte funnaange e hirnaange , nano e ɲaamo , ɓe nafodoya ka laamateeri Alla .
Awa andee wonde , no woodi ɓaawooɓe wontiroyayɓe yeeso , wano tawiri non kadi no woodi yeesooɓe wontiroyayɓe ɓaawo . »
Ko e on saa'i ɗon Fariisiyaaɓe goo ari wi'i mo kanko Iisaa : « Yahu iwaa ɗoo , ko fii Heroodu no faalaa sahinbinde ma ! »
O wi'i ɓe : « Yahee hollon ndun saafaandu : Miɗo raɗaade jinnaaji ɗin , mi sellina ɲawɓe ɓen hande e jango , ka ɲalaande tammere haray timmanii lan .
Kono bee mi seppa hande e jango e faɗɗi-jango , ko fii haanaa ka annabaajo waree ko wonaa Yerusalaam .
« Ee Yerusalaam ! Ee Yerusalaam ! Ko an yo saare sahinbinoore annabaaɓe , wariroore nelaaɓe e mun kaaƴe ! Ko haa honto mi faalanoo mooɓude ɓee fayɓe maa wano gertogal mooɓirta coppi e ley gabitti mun , e hin-le on jaɓaali ɗun !
Awa nokkuure mon nden eggaama . Kono mi andinii on , on yiitataa lan haa ɲande wi'oyton : Yo barki wonan oo wonɗo arude e innde Joomiraaɗo on ! »
E aseweere goo , ɗun ko ɲalaande fowteteende nden , Iisaa naati e suudu hooreejo Fariisiyaaɓe ɓen fii nafagol , tawi ɓen Fariisiyaaɓe no tenƴina mo .
Tawi aaden ɓuutuɗo no yeeso makko ɗon .
Onsay Iisaa landii waawuɓe fii Sariya ɓen e Fariisiyaaɓe ɓen , o wi'i : « Hara no dagii ka ɲawndee e aseweere kaa dagaaki ? »
Kono ɓe fow ɓe deƴƴi . Onsay o ƴetti on ɲawɗo , o sellini , o acciti mo , on yahi .
Onsay o wi'i ɓe : « Ko hombo e mon , si ɓiɗɗo mun maa nagge mun aru e yanude e nder woyndu , salotoo nge ƴawnude maa ƴawna mo ɗon kisan fii nden ɲande ko asewe ? »
Laatii ɓe waawaali jaabaade hay huunde e ɗun .
Ɓay o yi'ii no ɓen saatinanooɓe suɓoraynoo ndaɗɗule yeesooje ɗen , o waɗani ɓe ngal misal ɗoo , o wi'i ɓe :
« Si on aru e saatineede e peera , wota on wonu ka ndaɗɗule yeesooje fii hita taw ɓurɗo on hittude no saatinaa ɗon
haa saatinɗo on on ara wi'a on : Accanee oo ɗoo ndaɗɗudi ndin . Onsay on hersay ruttagol ka ndaɗɗudi ɓaawoori .
Kono tuma saatinaɗon woo , wontiree ɓaawo fii tuma nde saatinɗo on on ari woo , yo o wi'u on : Giɗo an , aru wonaa yeeso gaa . Onsay ɗun wonanay on teddungal e tawnde ɓen ɓe saatindinaɗon fow .
Ko fii kala mawnintiniiɗo jippinoyte , awa kadi kala jippinɗo hoore mun mawninoyte . »
Onsay kanko Iisaa o wi'i saatinɗo mo on : « Nde hiɗa soƴƴina maa hirtina woo , wota a saatin yiɓɓe maa ɓen maa neene-gootooɓe maa ɓen maa musiɓɓe maa ɓen maa kawtalɓe maa alɗuɓe ɓen , fii wota kamɓe kadi ɓe saatine ɲande goo , ɗun wonane njoddi .
Kono nde waɗataa caatal woo , saatin miskinɓe ɓen e jukkunnaaɓe ɓen , e maanaa boofooɓe ɓen e bumɓe ɓen .
Ɗun a wonoyay malaaɗo , ko fii ɓen alaa ko yoɓitire , a yoɓitoyte ɲande ummutal feewuɓe ɓen . »
Ɓay goɗɗo e ɓe o nafodaynoo ɓen nanii ɗin konguɗi makko kanko Iisaa , o wi'i mo : « Maloore wonanoyay on nafoytooɗo ka laamateeri Alla ! »
Onsay Iisaa jaabii mo , wi'i : « Ɲande goo goɗɗo waɗuno caatal moolanaangal , o saatini yimɓe buy .
Ɓay nafagol ngol fewndike , o nuli kurkaadu makko ndun yo on yahu wi'a ɓe o saatinnoo ɓen yo ɓen aru , ko fii hebulaama .
« Kono ɓe fow ɓe kuylitidi . Arano on e maɓɓe wi'i ndun kurkaadu : Miɗo soodi ngesa , bee mi yaha mi ndaaroya mba . Mi torike mo yo o yaafo lan .
Goɗɗo on wi'i : Miɗo soodi kalali sappo , miɗo yahude mi lasindoo ɗi , mi torike mo yo o yaafo lan .
Goɗɗo goo kadi wi'i : Miɗo jombi neeɓaali , ko ɗun haɗata mi yaha .
« Ɓay kurkaadu ndun hewtitii , o yottintini e jom makko ko o nulaa kon fow . Onsay jom galle on tikki , o wi'i ndun kurkaadu makko : Yahu kisan e ɗate ɗen fow , njane e tosooke , addanoyaa mi miskinɓe ɓen e jukkunnaaɓe ɓen e bumɓe ɓen e boofooɓe ɓen fow .
« Kurkaadu ndun wi'i : Jom an , ko yamirɗon kon waɗaama , kono haa jooni ka jooɗee no lutti .
« Onsay jom galle ɗen wi'i kurkaadu ndun : Yahu haa ka fulawaa , takkoɗaa kowle ɗen fow , rewaa e ɗatoy koy fow , etoɗaa no yimɓe ɓen arda fii no ka an heewira .
Ko fii mi andinii on , hay gooto e ɓee ɓe mi saatinnoo aranun mettotaako oo nafakka an ! »
Tawi jamaa moolanaaɗo no jokkondirnoo e Iisaa . O fewtiti ɓe , o wi'i :
« Si goɗɗo arii e an , hara o woniraa selugol ben makko e yumma makko e ɓeyngu makko e ɓiɓɓe makko ɓen e neene-gootooɓe makko ɓen worɓe e rewɓe haa naɓani wonkii makko kin tigi , haray onɗon waawataa wonude taalibaajo an .
Awa kadi kala mo ƴettaali leggal mun altindiraangal ngal jokkimmi , haray ontigi waawataa wonude taalibaajo an .
« Hara ko hombo e mon si no faalaa darnude koore , ronkata jooɗaade taho , taskoo fii ko o eɓɓi kon si ko ko yonata ?
Kulol wota ootigi fuɗɗo ronka gaynude , fii wota yi'uɓe mo e ɗun ɓen fow jalu mo ,
wi'a : Oo neɗɗo fuɗɗino darnude , kono o waawaali lannitaade !
« Maa hara ko lanɗo hombo fokkitanta haɓidoygol e lanɗo goo mo konu mun woni embere yimɓe guluuje noogayo , hara kanko ngu makko ngun ko embere yimɓe guluuje sappo , ronkata jooɗaade taho , taskoo si o heɓoyay kutu maɓɓe ?
Si o tawii non o heɓoytaa kutu maɓɓe ɓay oya no woɗɗitii mo taho , o nelay e on fii yo on waɗan mo sartiiji no ɓuttu on tabitira .
Ko ɗun waɗi , kala e mon mo woniraa seedugol e ko o jeyi kon , haray gasataa wonde taalibaajo an .
« Lanɗan ko huunde moƴƴere , kono si dakamme majjan on iwii , haray ko honno dakamme majjan on wattirtee ?
Haray ɗan alaa nafa ka leydi maa ka ɲolu , ko hawkoyteeɗan ka yaasi . « Mo no mari noppi nanirɗi yo nanu ! »
Ƴantooɓe sagalle ɓen fow wondude e junuubanke'en no ɓadotonoo Iisaa fii heɗagol mo .
Fariisiyaaɓe ɓen e jannooɓe fii Sariya on no ŋunaynoo hakkunde maɓɓe , wi'a : « Oo ɗoo kaɲun ɓannitay junuubanke'en , ɲaamida e maɓɓe ! »
Onsay kanko Iisaa o waɗani ɓen ngal misal ɗoo , o wi'i :
« Ko hombo e mon si no mari baali teemedere , gootii e ɗin majja , ronkata accude cappanɗe jeenay e jeenayji ɗin ka wulaa , yaha ɗaɓɓitoya majjungii ngin haa nde o yiitoyi ngii woo ?
Nde o yiitoyi ngii , o wakkoo ngii e hoore weltaare .
Nde o hewtiti ka makko , o nodditay yiɓɓe makko ɓen e kawtalɓe makko ɓen , o wi'a ɓe : Weltodee e an , ko fii mi yiitii baalii an majjunoongii ngin !
Mi andinii on , ko wano non kadi weltaare ɓurirta woodude ka kammu sabu junuubankeejo gooto tuubuɗo , edii feewuɓe cappanɗe njeenayo e njeenayo ɓe tuubuubuyee fawaaki ɗun . »
« Maa ko debbo hombo marɗo tammaaji sappo , si wooturu e ɗin majjirii mo , ronkata huɓɓude lampu , fitta suudu mun ndun , ɗaɓɓitira hakkil haa nde o yiiti ndu woo ?
Nde o yiiti ndu , o nodditay yiɓɓe makko ɓen wondude e kawtalɓe makko ɓen , o wi'a ɓe : Weltodee e an , ko fii mi yiitii tammaaru an majjunoondu ndun !
Mi andinii on , ko wano non kadi malaa'ikaaɓe Alla ɓen weltorta tuma nde junuubankeejo gooto tuubi . »
O wi'i kadi : « Goɗɗo no marnoo ɓiɓɓe ɗiɗo .
Toolaajo makko on wi'i mo : Baaba an , jonnee lan geɓal an ngal mi haani hendoyaade ngal ka jawdi mon . Onsay ben maɓɓe sendani ɓe jawdi mun ndin .
« Ɓay balɗe feƴƴii , toolaajo on mooɓi ko o jeyi kon fow , o yahi e leydi woɗɗundi , o funsitoyi ton jawdi makko ndin fow e nder jiiɓaare .
Ɓay o lannii fewjande fow , heege tiiɗunge waɗi e ndin leydi . Onsay o fuɗɗaa ŋakkireede .
O halfinoyii e goɗɗo goo jeyaaɗo e ndin leydi , on naɓi mo ka gese mun fii ko aynana ɗun koseeji mun ɗin .
Himo faaletenoo ɲaamude neteeje ɗe koseeji ɗin ɲaamaynoo ɗen , kono hay gooto okkoraali mo .
« O luggini miijo , o wi'i : Ko gollooɓe njelo ben an mari ɲaamooɓe haa luttina , hara min miɗo maaya ɗoo heege !
Jooni non , miɗo yiltitaade ka ben an , mi wi'a ɓe : Baaben , mi waɗii junuubu ka Alla , mi heɓii hakkee mon ,
mi foddaa e noddeede ɓiɗɗo mon hande kadi . Jogoree lan wa golloowo mon .
« Onsay o yiltitii ka ben makko . Ɓay o ɓadike , ben makko haynii mo , yurmaa mo . Tun ben makko dogi , hirbii mo , lunnii .
Onsay on ɓiɗɗo makko wi'i mo : Baaben , mi heɓii junuubu ka Alla mi heɓii hakkee mon , mi foddaa e noddeede ɓiɗɗo mon hande kadi !
« Kono ben makko yamiri kurkaaduuɓe mun ɓen , o wi'i ɓe : Yahee tinna addanon mo kaftaane ɓurɗo fotude on ɓornon mo , waɗanon mo hurundaare ka hondu e paɗe ko o wattoo .
O wi'i ɓe kadi : Addoyee ga'un fayukun kun , hirson , ɲaamen , weltoɗen .
Ko fii hari oo ɓiɗɗo an ɗoo ko mayɗo , kono jooni o wuuritii , hari kadi o majjii , kono jooni o yiitaama ! Onsay ɓe woni e fijugol weltoda .
« Ɗun hawrondiri afo makko on no ka ngesa . Ɓay on ɓadike ka hoɗo fewndo ko o artata , o nani hito gimi e gami .
Tun o noddi golloowo maɓɓe goo fii ko humpita mo kon ko woni waɗude ka maɓɓe .
On golloowo wi'i mo : Miɲan maa hewtitii . Ɓay non o hewtitii e jam , ko sabu ɗun ben maa en hirsiri ga'un fayukun kun .
« On seytini kisan , o salii naatude . Onsay ben makko yalti jeeji mo fii yo o naatu .
Kono o wi'i ben makko : E hino , waɗii nii duuɓi buy miɗo yanganaade on . Haa hande mi yeddaali on . Min-le hay nde wootere on okkaali lan hay be'un fii ko mi saatinira goreeɓe an ɓen .
Kono ɓay oo ɓiɗɗo mon ɗoo dekkuɗo ndii jawdi mon dekkidi ndi e waɗooɓe jinaa artii , onɗon on hirsanii mo ga'un fayukun kun !
« Ben makko wi'i mo : An non boobo an , ɲande woo hiɗen wondi . Ko mi mari kon fow ko an jeyi .
Kono mi taw bee mi weltoo , mi waɗa welo-welo , ɓay hari oo miɲɲiraawo maa ɗoo ko mayɗo , kono jooni o wuuritii , hari kadi o majjii , kono jooni o yiitaama . »
Iisaa wi'i taalibaaɓe mun ɓen kadi : « No woodunoo aaden galo marɗo mbatulaajo , tawi on mbatulaajo makko no ɲo'iraa funsugol jawdi on galo .
O noddi on mbatulaajo , o wi'i mo : Ko honɗun mi woni nanude e hoore maa ? Jittanan no wonɗaa gollirde , ko fii a waawataa wonude mbatulaajo an hande kadi .
« Onsay mbatulaajo on wi'itii : Hara ko honɗun mi waɗata jooni , ɓay jom an no ittude lan wonugol mbatulaajo makko ? E hin-le mi maraa doole remugol , awa kadi toragol no hersinanii lan .
Mi andii ko mi waɗa fii yo mi heɓoy ko wernammi ka mun tuma mi ittaa e mbatulayaagal .
« Onsay o nodditi kala joganiiɓe jom makko ɓen . O wi'i arano on : Ko jelu joganiɗaa jom an ?
On jaabii : Ko tankonje teemedere nebban . Ontuma mbatulaajo on wi'i mo : Jooɗo kisan , ƴettaa kaydi maa ndin , windaa ko cappanɗe jowi joganiɗaa mo .
« O wi'i goɗɗo goo kadi : An-le ko jelu joganiɗaa mo ? On jaabii : Ko bootooji teemedere ngawri . O wi'i onɗon kadi : Ƴettu kaydi maa ndin , windaa ko bootooji cappanɗe jeetati joganiɗaa mo .
« Onsay jom on mbatulaajo ɓoyliiɗo manti mo sabu kon ko on golliri ƴoyre . Ko fii fayɓe nguu jamaanu no ƴoƴi telen ɲokondooɓe mun ɓen ɓuri fayɓe jeyaaɓe ɓen ka ndaygu .
Min-le mi wi'ay on : yo on ɗaɓɓir ɗee jawle adunayankeeje yiɓɓe , fii tuma nde ɗen lanniroyi on , yo on wernoye ka galleeji poomayankeeji .
« Mo nunɗii e hoore ko fanɗi , o nunɗay e hoore ko mawni . Awa kadi mo nunɗaali e hoore ko fanɗi , o nunɗataa e hoore ko mawni .
Si tawii non on nunɗaali e hoore jawle adunayankeeje ɗen , haray ko hombo halfinoyta on jawle haqiiqaaje ɗen ?
Awa kadi si on nunɗaali e hoore ngel goɗɗo ngel , ko hombo jonnoyta on ko mon kon ?
« Golloowo hay gooto waawataa gollande jeyɓe ɗun ɗiɗo , ko fii o aɲay oya , o yiɗa oya , maa o haɓɓoo e oya , o itta bote e oya . Ko ɗun waɗi si on waawataa rewude Alla , rewon jawdi . »
Fariisiyaaɓe ɓen e yiɗude mun kaalisi no heɗotonoo ɗun fow liɓa bote e Iisaa .
O wi'i ɓe : « Onon hiɗon waɗi hoore mon feewuɓe e yeeso yimɓe ɓen , kono Allaahu on kaɲun no andi ko woni ka ɓerɗe mon . Ko fii ko yimɓe ɓen ɓanti fii mun kon ko ɲidduɗun yeeso Alla .
« Awa ko Sariya on e defte annabaaɓe ɓen wonnoo haa fewndo Yaayaa . Kono gila e fewndo Yaayaa , Kibaaru Moƴƴo fii laamu Alla ngun no feɲɲineede , mo kala no huutorde doole fii naatugol ɗon .
Kono mi andinii on : kammu ngun e leydi ndin mutude no ɓuri newaade edii ciifun gootun wonkun ka Sariya monteede .
« Kala accituɗo ɓeyngu mun , ƴetti goɗɗo goo , haray ontigi jeenii . Awa kadi kala ƴettuɗo debbo seedaaɗo , haray onɗon kadi jeenii .
« Hari no woodunoo aaden galo ɓornotonooɗo conci dimi firsiniraaɗi ko wojji , waɗaynooɗo ɲande woo welii e fotii .
Tawi miskiino wi'eteeɗo Laazaru mo ɓandu mun fow temmaa no waalii ka dambugal makko .
On no faaletenoo hendaade ɲaameteeji luttaynooɗi ɗin ka on galo . Tawi hay bareeji ɗin arayno metta ɗen temmeeje makko .
« Ɲande goo on miskiino maayi , malaa'ikaaɓe ɓen naɓi mo tawtinoyi Ibraahiima . On galo kadi maayi , surraa .
Ka jahannama , tawi on galo no e nder lette , o ɓanti gite , o haynii Laazaru takko Ibraahiima ka woɗɗitii .
O ewnii , o wi'i : Baaba an Ibraahiima , yurme lan , yamiraa Laazaru yo o jullu hondu makko ndun ka ndiyan , o ara o ɓuɓɓinanammi ɗenngal an ngal . Ko fii miɗo tampi ka yiite gaa !
« Ibraahiima jaabii mo , wi'i : Boobo an , anditu an a hendinoke moƴƴereeji maa ɗin ka aduna , wano non kadi Laazaru yeɗinoke ton tampereeji . Jooni non kanko ɓernde makko ɓuttinaama ɗoo , an hiɗa tampude .
E hoore ɗun kadi , wimbo moolanaango no waɗaa hakkunde men fii wota faalaaɓe iwde gaa yaha ton ɓen waawu ɗun , wano non onon kadi wota on waawu lumbitirde gaa .
« Onsay on galo wi'i : Awa mi torike ma yo baaba an , nelanan Laazaru ka galle ben an
haa e ɓee neene-gootooɓe an njowo , o hajoyoo ɓe ɗun fii wota kamɓe kadi ɓe aroy e ndee nokkuure lette .
« Onsay Ibraahiima jaabii mo , wi'i : Hiɓe jogii ton deftere Muusaa nden e defte ɓeya annabaaɓe , yo ɓe heɗo ɗen .
« O wi'i : Oo'o , yo baaba an Ibraahiima , kono si goɗɗo e mayɓe ɓen yahii e maɓɓe , ɓe tuubay .
« Kono Ibraahiima wi'i mo : Si ɓe heɗaaki Muusaa e annabaaɓe heddiiɓe ɓen , haray ɓe jaɓataa wurteede hay si ɓe immintinanaama goɗɗo e mayɓe ɓen ! »
Iisaa wi'i taalibaaɓe mun ɓen : « Alaa no peggal ronkirta arirde , kono bone wonanii on wonɗo sabu ɗun .
Haray ko ɓuri mo moƴƴande ko kolmbireede tuntere hayre , o bugee ka baharu edii o wonude sabu gokkun e koy paykoy feggaade .
Reenee hoore mon ! « Si musiɗɗo mon ooɲike , waajee mo . Si o tuubii , yaafee mo .
Awa kadi si o bonnii on laabi jeeɗiɗi e nder ɲallal , o yiltitoyike e mon laabi jeeɗiɗi hara himo wi'a : mi tuubii , on yaafoto mo . »
Sahaabaaɓe ɓen wi'i Koohoojo on : « Ɓeydanee men gomɗinal . »
Onsay Koohoojo on wi'i ɓe : « Hay si tawii gomɗinal mon ngal no fota e abbere bene , harayno on waaway yamirde kii ndologahi , wi'on : Ɓoro , iroyoɗaa ka tumbo baharu ! , onsay ki ɗoftoto on .
« Hara ko hombo e mon , si no mari kurkaaduujo remoowo maa ngaynaako , wi'ata on no o iwtiri golle : Aru ɲaamaa ?
Kono ka liddu ɗun , o wi'ay mo : Moƴƴinanan ko mi ɲaama , ɓornoɗaa si ɓannanaa mi . Si mi gaynii ɲaamude yara , onsay an kadi a ɲaamay yaraa .
Hara o mantay on kurkaaduujo fii o waɗii ko o yamiraa kon ?
Onon kadi wano non , si on waɗii ko yamiraɗon kon fow , wi'ee : Menen ko men kurkaaduuɓe meereeɓe , ko ko men haani waɗude tun men waɗi . »
E nder yaadu makko ndun Yerusalaam , kanko Iisaa o rewri hakkunde diiwal Samariiya ngal e diiwal Jaliilu ngal .
Wa fewndo ko o naataynoo e hoɗo , yimɓe sappo ɓe ɗamajan nangi sutii fottugol e makko , ɓe dartii ka woɗɗi ,
ɓe ewnii , ɓe wi'i : « Iisaa , ko onon yo Karamoko'en ! Yurminee men ! »
Ɓay o yi'ii ɓe , o wi'i ɓe : « Yahee hollitoyoɗon yottinooɓe sadaka ɓen . » E nder yaadu maɓɓe ndun ɓe tawi ɓe sellinaama , ɓe laaɓii .
Ɓay goɗɗo e maɓɓe tawii sellinaama , o yiltitii e hoore himo ewnoo manta Alla .
Hawri on neɗɗo ko Samariyankeejo . O ari , o yani e ley koyɗe Iisaa , o weltanii mo .
Onsay Iisaa ƴetti haala kan , wi'i : « Hinaa ɓe sappoo non ɓe sellinaama , ɓe laaɓii ? Awa ko honto njeenayooɓe luttuɓe ɓen woni ?
Hinaa hay gooto e maɓɓe yiltitaaki fii mantugol Alla si wonaa oo janano ɗoo tun ? »
Onsay o wi'i on : « Immo yahaa , gomɗinal maa ngal hisinii ma . »
Ɲande goo Fariisiyaaɓe ɓen landii mo kanko Iisaa ko honde tuma laamu Alla ngun arata . Iisaa jaabii ɓe , wi'i : « Laamu Alla ngun ardataa no yi'orta .
Wi'etaake hingu ɗoo ! maa ɗun hingu ɗaa ! , ko fii mi andinii on , laamu Alla ngun no e mon . »
Onsay o wi'i taalibaaɓe makko ɓen : « Saa'i aroyay nde faaleteɗon yi'ude wootere e ɲalaaɗe Ɓii-Aaden on , kono on yi'oytaa nde .
On wi'oyte himo ɗoo ! maa himo ɗaa ! Wota on hammir ton , wota on dogir ton .
Awa ko wano maƴannde maƴirta non , jalba gila nano haa e ɲaamo ka weeyo , ko wano non ardu Ɓii-Aaden on woniroyta ka ɲalaande mun .
Kono ɗoo e ɗun , bee o tampa fota , nguu jamaanu ɗoo hawka mo .
« Ko waɗunoo kon fewndo jamaanu Nuuhu , waɗoyay kadi ka ɲalaaɗe ado artugol Ɓii-Aaden on .
Ko fii fewndo Nuuhu , hari yimɓe ɓen no ɲaamaynoo yara , no jomba jombanee , haa ɲande Nuuhu naatunoo ka laana . Onsay waamere nden ari , muli luttuɓe ɓen fow .
« Ko wano non kadi e fewndo jamaanu Luutu , yimɓe ɓen no ɲaamaynoo yara , sooda soodita , tuta darna .
Kono nde Luutu yaltunoo Saduuma , mbollan yiite iwruno ka kammu yani e maɓɓe , muli ɓe fow .
« Ko wano non kadi woniroyta ɲande Ɓii-Aaden on feeɲiti .
Nden ɲande , on wonɗo ka fowtorde hoore suudu mun wota tippano piiji mun wonɗi ɗin ka nder suudu . Wano non kadi on wonɗo ka ngesa wota yiltito ka mun .
Anditee fii sonnaajo Luutu on .
Kala ɗaɓɓuɗo no dandira ngurndan mun , ɗan hayriray mo , kono kala non mo ngurndan mun hayrinaa , o dandoyay ɗan .
« Mi andinii on kadi , e nden jemmaare ɗon , yimɓe ɗiɗo waaloduɓe e danki wooti , goɗɗo e maɓɓe ƴettete , oya on lutta .
Wano non kadi , rewɓe ɗiɗo wonɓe unidude , goɗɗo e maɓɓe ƴettete , oya on lutta .
Taalibaaɓe ɓen wi'i mo : « Koohoojo amen , hara ko honto ɗun waɗoyta ? » O jaabii ɓe , o wi'i : « Ko ka ko maayi kon woni woo , jigaaje ɗen mooɓotoo . »
Iisaa waɗani taalibaaɓe mun ɓen ngal misal fii ɓanginangol ɓe nafa duumagol e toraare Alla , hara ɓe haaɓaali .
O wi'i ɓe : « No woodunoo e saare aaden ɲaawoowo mo hulataa Alla , awa kadi o hersataa hay gooto .
Tawi kadi no e nden saare keynguujo araynooɗo soono woo ka on ɲaawoowo , wi'a mo : Ɲaawu hakkunde an e oo gaɲo an .
Gila neeɓii hari on ɲaawoowo anniyaaki . Kono ɓawto ɗun o wi'itii : Fii kala mi hulataa Alla , awa kadi mi hersataa hay gooto ,
ɓay oo keynguujo sonjirii lan nii , yo mi ɲaawan mo fii wota o sonjan ɲande woo ! »
Koohoojo on wi'i : « On nanii ko on ɲaawoowo ɓoyliiɗo wi'i kon ?
E taw si hara Allaahu on ɲaawantaa ɓen ɓe o suɓii , ɗun ko ɓen torotooɓe mo jemma e ɲalorma ? Hara o nennanay ɓe ɗun ?
Mi andinii on , o ɲaawanay ɓe ko yaawi . Kono taw nde Ɓii-Aaden on aroyi si o tawoyay gomɗinɓe e hoore ndii leydi ? »
O waɗi kadi ngal misal ɗoo e hoore ɓen yimɓe fellituɓe ko feewuɓe , hara hiɓe aybina ɓeya ,
o wi'i ɓe : « Yimɓe ɗiɗo yahuno ka juulirde mawnde fii juulugol , tawi goɗɗo on ko Fariisiyaajo , oya on ko ƴantoowo sagalle .
Fariisiyaajo on immii darii , tawi himo tororanaynoo nii hoore makko , wi'a : Eyoo-maa Alla , mi weltanike ma ko tawi kon mi wa'aa wa heddiiɓe ɓen , ɗun ko ɓee jattooɓe maa ɓee ɓoyliiɓe maa ɓee jeenooɓe maa wano oo ƴantoowo sagalle ɗoo .
Min-le mi hooray laabi ɗiɗi e nder yontere nden , awa kadi mi ittay sappaɓun e hoore kala ko mi heɓi .
« Tawi on ƴantoowo sagalle hay suusataano ɓantirde gite mun ɗen ka kammu , kono himo darii ka woɗɗitii , himo tappitoo e ɓernde , wi'a : Yaa an Alla , yurminan min oo junuubankeejo !
« Mi andinii on , ko on ƴantoowo sagalle ɗon-le yiltitinoo ka galle mun e hoore ko o jogoraaɗo wa feewuɗo edii Fariisiyaajo on . Ko fii kala mawnintiniiɗo jippinoyte , awa kadi kala jippinɗo hoore mun mawninoyte . »
Woɓɓe addanayno mo hay boobooɓe ɓen fii yo o meemu ɓe . Nde taalibaaɓe ɓen yi'unoo ɗun , ɓe toŋani ɓe .
Kono Iisaa nodditi paykoy koy e hoore himo wi'a : « Accee paykoy koy ara e an , wota on haɗu koy , ko fii laamu Alla ngun ko sifa makkoy wonani .
Ka haqiiqa mi andinii on , kala mo jaɓiraali laamu Alla ngun wa paykun , haray o naatataa ton few . »
Hooreejo goo landii Iisaa , wi'i : « Karamokoojo moƴƴo , hara ko honɗun mi haani waɗude fii yo mi heɓoy ngurndan poomayankejan ɗan ? »
Onsay Iisaa jaabii mo , wi'i : « Ko fii honɗun wi'irtaa mi moƴƴo ? Hay gooto moƴƴaa si hinaa Alla Bajjo on .
Hiɗa andi yamirooje ɗen , ɗun ko wota a jeenu , wota a ittu hoore , wota a wujju , wota a seedito fenaande , teddinaa kadi yumma maa e ben maa . »
On hooreejo jaabii , wi'i : « Miɗo waɗude ɗun fow gila e cukankaaku an . »
Ɓay Iisaa nanii ko on wi'i kon , o wi'i mo : « No ŋakkan-maa fahin huunde wootere : yeeyitu kala ko jeyɗaa , senditanaa miskinɓe ɓen , ɗun wonanoyte keyee ka kammuuli , onsay araa jokkaa mi . »
Ɓay on nanii ɗun , o aani , ko fii hari himo alɗi fota .
Ɓay Iisaa yi'ii ɗun e makko , o wi'i : « Emba no sattani jom jawle en ka ɓe naata ka laamu Alla .
No ɓuri weeɓande ngelooba ka mba rewa e wuddere meselal edii ka jom jawle en naata ka laamu Alla . »
Wonnooɓe mo heɗaade ɓen wi'i : « E hara ko hombo dandoytee ? »
Iisaa jaabii ɓe , wi'i : « Ko waawantaako neɗɗanke kon no waawanoo Alla . »
Onsay Petruusu wi'i mo : « Awa e hino , men accii ko men jeyi kon fow , men jokkii on . »
Iisaa jaabii ɓe , wi'i : « Ka haqiiqa mi andinii on , kala accuɗo suudu mun ndun e ɓeyngu mun e siɓɓe mun ɓen e mawɓe mun ɓen e ɓiɓɓe mun ɓen sabu laamu Alla ngun ,
o heɓoyay ko ɓuri ɗun ka aduna ɗoo , awa kadi ka aduna aroyoowo , o heɓoyay ngurndan poomayankejan ɗan . »
Onsay Iisaa pottini sahaabaaɓe mun ɓen sappoo e ɗiɗo sera , o wi'i ɓe : « Awa hiɗen yahude Yerusalaam . Kala ko annabaaɓe ɓen windunoo kon e hoore Ɓii-Aaden on laatoyto .
O wattoyte e juuɗe ɓe wonaa Yahuudiyanke ɓen , o jalee , o tiwee , tuttee e hoore makko , ɓe piyira mo cabbi , ɓe wara .
Ɓawto ɗun o immitoo ka ɲalaande tammere . »
Kono ɓen taalibaaɓe faamaali hay fus e ɗun , ɗin konguɗi wirnanii ɓe , ɓe ronki faamude kon ko yewtaa .
Ko Iisaa ɓadii Yeerikoo , tawi bunɗo no jooɗii ka sera laawol no toroo .
On nani hito jamaa on ko feƴƴata kon , o landii ko honɗun waɗi .
O andinaa wonde ko Iisaa oo jeyaaɗo Naasirata woni feƴƴude .
Onsay o ewnii , o wi'i : « Ko an yo Iisaa , ɓii Daawuuda , yurminan ! »
Hikkinooɓe yeeso ɓen feli mo fii yo o fanku , kono o ɓurti ewnaade , wi'a : « Ko an yo ɓii Daawuuda , yurminan ! »
Onsay Iisaa dartii , o yamiri yo ɓe addan mo mo . Ɓay on ɓadike , Iisaa landii mo :
« Ko honɗun faalaɗaa yo mi waɗane ? » On jaabii mo , wi'i : « Koohoojo , ko yo mi hettu giiɗe an ɗen ! »
Onsay Iisaa jaabii mo , wi'i : « Wuntu , gomɗinal maa ngal hisinii ma . »
O wunti ɗon kisan , o jokki Iisaa , himo mawnina Alla . Ɓay jamaa on yi'ii ɗun , ɓe woni e mantugol Alla .
Iisaa naati Yeerikoo . Ko o taƴitata saare nden ,
tawi aaden galo tawaaɗo e hooreeɓe ƴantooɓe sagalle ɓen wi'eteeɗo Zaakaru
no humpanoo yi'ugol mo kanko Iisaa . Kono o ronki feere mun sabu ɗuuɗugol jamaa on , awa kadi himo raɓɓiɗi .
Onsay o dogi o feƴƴi yeeso , o ƴawoyi e hoore ƴibbehi fii no o yi'ira Iisaa , ɓay hari on ko ɗon rewata .
Nde Iisaa hewtunoo e ley kin ƴibbehi , o tiggitii , o wi'i : « Zaakaru , tippo heɲa , ko fii bee mi weera hande ka galle maa . »
Zaakaru tippii heɲa , jaɓɓii mo e nder weltaare .
Ɓay fow yi'ii ɗun , ɓe ŋuni , ɓe wi'i : « Oo koɗoyike junuubankeejo ! »
Kono Zaakaru immii darii , wi'i Koohoojo on : « Heɗee yo Koohoojo an , mi okkay miskinɓe ɓen feccere jawdi an ndin . Awa kadi si miɗo bonnani goɗɗo goɗɗun , mi yoɓitiray ontigi ɗun cowalle nay . »
Onsay Iisaa wi'i : « Hande kisiyee naatii e ɗee galle ɗoo . Ko fii oo ɗoo kadi ko o iwdi Ibraahiima .
Awa ko addi Ɓii-Aaden on ko ɗaɓɓitugol majjuɓe ɓen , danda ɓe . »
Ɓay hari o ɓadike Yerusalaam , o ɓeyditani ɓe ngal misal ɗoo , ko fii hari heɗinooɓe mo ɓen no sikka laamu Alla ngun feeɲay kisan .
O wi'i ɓe : « Aaden dimo yahuno e leydi woɗɗundi fii lamminoyegol , arta .
On noddi kurkaaduuɓe mun sappo , o jonni ɓe manankunji sappo . O wi'i ɓe : Gollitiree ɗii ɗoo haa mi ara .
Kono tawi yimɓe leydi makko ndin no aɲi mo . Ɓe nelti woɓɓe ɓaawo makko fii andingol ɓen ton wonde ɓe faalaaka onɗon laamoo ɓe .
« Ɓay o lamminoyaama , o artii , o nodditi kurkaaduuɓe makko ɓe o jonnunoo mbuuɗi ɓen fii no o andira ko honno mo bee e maɓɓe gollitiriri ɗi .
« Arano on e maɓɓe ari , wi'i : Koohoojo an , ɗi accirnoɗon mi ɗin ɓeydike cowalle sappo .
O wi'i mo : A waɗii ko moƴƴi , yo kurkaaduujo moƴƴo ! Ko fii a nunɗii e hoore ko fanɗi , mi waɗii ma yeesoojo e hoore ca'e sappo .
« Ɗimmo on e maɓɓe ari , wi'i : Koohoojo an , ɗi accirnoɗon mi ɗin ɓeydike cowalle jowi .
O wi'i onɗon kadi : Mi waɗii ma e hoore ca'e jowi .
« Goɗɗo e maɓɓe kadi ari , wi'i : Koohoojo an , e hino ɗi accirnoɗaa mi ɗin , hari miɗo mari ɗi e lincun .
Ko fii hari miɗo hulu maa , ɓay ko a ɲaaɗuɗo . A ƴettay ko a wallinaa , awa kadi a soɲitay ko a aawaa .
« Onsay on lanɗo wi'i mo : Mi ɲaawitirte konguɗi maa ɗin , yo jiyaaɗo bonɗo ! Hiɗa andunoo ko mi aaden ɲaaɗuɗo ? Maa mi ƴettay ko mi wallinaa , maa mi soɲitay ko mi aawaa ?
Fii honɗun non a wallinaali ɗi e juuɗe gollitirooɓe ɗi ɓen , ɗun , nde mi artunoo woo , mi hettayno ɗi e hoore tono .
« Ontuma kanko lanɗo on o wi'i wonnooɓe ɗon ɓen : Jaɓitee ɗi e juuɗe makko , jonnon ɗi oo jogiiɗo manankunji sappo .
Kono ɓe wi'i mo : Koohoojo amen , onɗon no jogii manankunji sappo !
O jaabii ɓe , o wi'i : Mi andinii on , ko marɗo ɓeydantee , kono mo maraa on jaɓitante hay yeru ko o mari kon .
Ɗun-le wurin addanee lan ɗoo ayɓe an ɓen , ɓen ɓe faalanooka mi laamoo ɗun , waron ɓe yeeso an ɗoo . »
Ɓay kanko Iisaa o gaynii yewtude ɗun , o hikkii yeeso , o yaari Yerusalaam .
Ɓay wonii o ɓadike Bayti-Faazii e Betanii , ɗun ko takko Fello Zaytuuni ngon , o nuli taalibaaɓe makko ɗiɗo ,
o wi'i ɓe : « Yahee e ngoo hoɗo wongo yeeso mon ɗoo . No naatirɗon e maggo , on taway mbabun kun goɗɗo waɗɗaaki haa hande no humii ɗon . Hunton kun , addon .
Si goɗɗo aru on e landaade , wi'a : Ko honɗun huntanɗon kun ? , on wi'ay mo : Ko haaju Koohoojo on yani e makkun . »
Nelaaɓe ɓen yahi ɓe tawroyi no ɓe wiiranoo non .
Ko ɓe huntata kun , jeyɓe mbabun kun ɓen wi'i ɓe : « Ko honɗun wonɗon kun huntande ? »
Ɓe jaabii , ɓe wi'i : « Ko haaju Koohoojo on yani e makkun . »
Ɓe addani kun Iisaa , ɓe ndaɗɗani mo conci maɓɓe ɗin e hoore makkun si ɓe ƴawni mo .
No o yaaraynoo non , yimɓe ɓen no ndaɗɗirande mo non conci mun ɗin ka laawol .
Nde tawnoo o ɓadike Yerusalaam ka tippagol Fello Zaytuuni , dental taalibaaɓe ɓen fow sowti weltaare , ɓe woni e ewnagol manta Alla , sabu ɗii kaawakeeji moƴƴi ɗi ɓe yi'i .
Tawi hiɓe wi'a : « Yo barki wonan oo lanɗo wonɗo arude e innde Joomiraaɗo on . Yo ɓuttu wonu ka kammu , darja ɓurɗo toowude wonanii ma ! »
Woɓɓe e Fariisiyaaɓe tawaaɓe e mbatu ngun ɓen wi'i mo kanko Iisaa : « Karamoko'en , yamiree taalibaaɓe mon ɓen yo ɓe fanku ! »
O jaabii ɓe , o wi'i : « Mi andinii on , si kamɓe ɓe fankii , kaaƴe ɗen sowtay ! »
Ɓay ɓe ɓadike saare Yerusalaam nden , nde Iisaa haynornoo nde , o fesi fii mayre ,
o wi'i : « Si an kadi hiɗa andunoo hande ko wonanayno-maa ɓuttu , kono jooni ɗun wirnanike ma .
Aroyay e ɲalaaɗe nde ayɓe maa ɓen ari hunditu-maa hurgi , ɓittire cenɗe fow .
Ɓe lancete , ɓe lancide e kala hoɗuɗo e maa . Ɓe accataa e maa hay kaaƴun e hoore hayre , sabu a anditaali saa'i mo Alla hoddiri faabagol ma on . »
O naati ka dingiral juulirde mawnde , o woni e raɗagol wonnooɓe yeeyude ton ɓen ,
hara himo wi'ora ɓe : « No windii : Suudu an ndun ko suudu torordu Alla , kono onon on wattii ndu fammeere wuyɓe ! »
Tawi kanko Iisaa ɲande woo o jannayno ka juulirde mawnde . Kono hooreeɓe yottinooɓe sadaka ɓen e jannooɓe fii Sariya on ɓen e lamɓe jamaa on no ɗaɓɓaynoo no sahinbinira mo .
Kono hari ɓe andaa ko honno ɓe gerdata , sabu hari jamaa on fow no tuɗi noppi mun e makko .
E nder ɗen balɗe ɗon , tawi Iisaa no waajaade jamaa on ka juulirde mawnde , ɗun-le ko feɲɲinangol ɓe Kibaaru Moƴƴo on . Onsay hooreeɓe yottinooɓe sadaka ɓen e jannooɓe fii Sariya on ɓen wondude e mawɓe ɓen ari ,
wi'i mo : « Wowlan men ko e ley kongol hombo wonɗaa waɗude ɗun e ko e ley kongol hombo wonɗaa ? »
O jaabii ɓe , o wi'i : « Min kadi mi landoto on huunde wootere , jaaboɗon mi .
E hara lootugol ko Yaayaa lootaynoo yimɓe ɓen kon , ko ka arsi iwri kaa ko e neɗɗanke ? »
Kono ɓen woni e wi'indirgol : « Si en jaabike mo ko ka arsi iwri , o wi'ay en ko honɗun haɗunoo gomɗinen mo ?
Si en jaabike mo-le ko e neɗɗanke ɗun iwri , jamaa on fow fiɗay en kaaƴe , sabu hiɓe felliti Yaayaa ko annabaajo . »
Onsay ɓe jaabii mo , ɓe wi'i : « Men andaa ka ngol lootugol ɗon iwri . »
Onsay Iisaa wi'i ɓe : « Min kadi mi wowlantaa on ko e ley kongol hombo mi woni waɗirde ɗun . »
Ontuma o fewtiti jamaa on , o waɗani ɓe ngal misal ɗoo , o wi'i ɓe : « Goɗɗo tutuno wiiɲu , o halfini tutateeri ndin remooɓe wiiɲu ɓen , o yahi safaari ka o neeɓoyta .
Ɓay saa'i soɲitugol wiiɲu on hewtii , o immini kurkaadu makko haa e remooɓe wiiɲu ɓen fii yo ɓen jonnan mo ɓiɓɓe wiiɲu geɓal makko ngal . Kono ɓen piyi on , ɓe immintini mo juuɗe mehe .
O immini kurkaadu makko goo kadi , ɓe piyi onɗon kadi , ɓe hersini , ɓe immintini mo juuɗe mehe .
O immini tammo kadi , ɓe barmini onɗon kadi , ɓe raɗii .
« Jom tutateeri ndin wi'i : Ko honɗun mi waɗata jooni ? Yo mi immin ɓiɗɗo an yiɗaaɗo on , no gasa ka ɓe teddinoya onɗon .
Kono no ɓen remooɓe wiiɲu haynornoo mo , ɓe wi'indiri : Ko oo woni ronoowo on , waren mo fii yo ndondi ndin wontan en !
Onsay ɓe naɓi mo ka ɓaawo tutateeri , ɓe wari . » Iisaa wi'i kadi : « Jooni non , hara ko honɗun jom ndin tutateeri wiiɲu waɗata ɓen ?
On aray , re'a ɓen remooɓe wiiɲu , o halfina ndi woɓɓe goo . » Ɓay ɓen heɗinooɓe mo kanko Iisaa nanii ɗun , ɓe wi'i : « Wota ɗun wonir non ! »
E nder ko o tenƴinta ɓe kon , kanko Iisaa , o wi'i : « Hara ko honɗun koo ko windii firi : Hayre nde mahooɓe ɓen hawkunoo nden wontii hittunde ka soɓɓundu ?
« Awa kala yanuɗo e nden hayre , o lancoto , kala kadi mo nde yani e hoore mun , o muncoto . »
Ɓay hooreeɓe yottinooɓe sadaka ɓen e jannooɓe fii Sariya on ɓen faamii wonde ko e hoore maɓɓe Iisaa waɗi ngal misal , tawi hiɓe ɗaɓɓude no ɓe fawira juuɗe e makko ɗon kisan , kono hari hiɓe huli jamaa on .
Ɓe woni e aynugol Iisaa , ɓe immini e makko tefooɓe bonɓe waɗitiiɓe ko feewuɓe fii ko nangira mo konguɗi makko ɗin , watta mo e juuɗe laamu ngun e ley kongol lamminaaɗo diiwal ngal .
Ɓen landii mo , wi'i : « Karamoko'en , meɗen andi hiɗon jannude waajoo no feewiri , awa kadi on ɓurdindinaa yimɓe ɓen , hiɗon jannirde laawol Alla ngol goonga .
E hara no haani ka men yoɓa lanɗo mawɗo Roomu on sagalle kaa haanaa ? »
Kono ɓay Iisaa faamii janfa maɓɓe kan , o jaabii ɓe , o wi'i :
« Hollee lan dinaruuru . Ko nandolla hombo e bindi hombo woni e mayru ? » Ɓe jaabii : « Ko lanɗo mawɗo Roomu on . »
Onsay o jaabii ɓe , o wi'i : « Jonnitee lanɗo mawɗo Roomu on ko makko kon , jonniton Alla kadi ko mun kon . »
Ɓe ronki heɓude feere no ɓe nangira mo e ɗin konguɗi makko yeeso jamaa on , kono ɓay ɓe ŋalɗidii e ngol jaabawol makko , ɓe deƴƴi .
Woɓɓe e ɓee Sadduusiyaaɓe , wi'uɓe wonde ummutal alaa ɓen , ari landii Iisaa , ɓe wi'i mo :
« Karamoko'en , e hino ko Muusaa wi'i men kon : Si goɗɗo maayii accii ɓeyngu e ɓaawo ɓiɗɗo , haray miɲɲiraawo on mayɗo no haani ƴettude on keynguujo mo o acci fii no o heɓirana on kotiraawo makko jurriya .
Tawa non no woodi ɓiɓɓe njeeɗiɗo . Arano on jombii , maayii , heɓaali ɓiɗɗo .
Ɗimmo on kadi ƴettii mo , maayii .
Tammo on kadi wano non . Ɗun yaarii non haa ɓen njeeɗiɗo non ɓe timmi , ɓe accaali jurriya .
Ɓawto ɗun debbo on kadi maayii .
Ɓay hari ɓen njeeɗiɗoo non resii on debbo , ko hombo e ɓen on debbo wontanoyta ka ummutal ? »
Iisaa jaabii ɓe , wi'i : « Fayɓe nguu jamaanu ɗoo tiggay tiggete .
Kono ɓen yeɗoyaaɓe immintineede e hakkunde mayɓe ɓen e tawegol e nguu jamaanu aroyayngu , resoytaa , resetaake .
Awa kadi ɓe maayitoytaa , ko fii haray hiɓe wa'i wa malaa'ikaaɓe . Ko ɓe fayɓe Alla kadi , ɓay ko ɓe ɓiɓɓe ummutal ngal .
Seedee mayɓe ɓen immitoto , ko ɗun Muusaa ɓanginnoo ka o wowli ɗon fii pitahun kun fewndo o noddi Joomiraaɗo on , on Alla Ibraahiima e Alla Issaaqa e Alla Yaaquuba .
Awa Alla wonaa Alla mayɓe ɓen , kono ko o Alla wurɓe ɓen , ɓay fii makko kanko , ɓen fow ko wurɓe . »
Woɓɓe e jannooɓe fii Sariya on ɓen wi'i mo : « Karamoko'en , on yewtii haqiiqa . »
Ɓawto ɗun ɓe suusaali mo landaade hay huunde .
Iisaa wi'i ɓe : « Ko honno wi'iraa wonde Almasiihu on ko jurriya Daawuuda ?
Daawuuda tigi no holli ka Zabuura wonde : Joomiraaɗo on daalani Joomi an on : Jooɗor ka sengo an ɲaamo haa mi waɗa ayɓe maa ɓen ka ley teppe maa .
« Daawuuda tigi wi'ii Almasiihu on Joomi , haray ko honno non Almasiihu on woniri jurriya makko ? »
Fewndo ka yimɓe ɓen fow heɗii mo ɗon , o wi'i taalibaaɓe makko ɓen :
« Reenee e ɓee jannooɓe fii Sariya on , ɗun ko ɓee yiɗuɓe jindidugol e dolokkaaji njani , yiɗi hiwreede ka fottirɗe , yiɗi saffawol aranol ngol ka juulirɗe , yiɗi ndaɗɗule arane ɗen ka nafagol .
Hiɓe jatta galleeji keynguuɓe , hiɓe juutina julɗe maɓɓe fii yiingo , awa ɓen heɓoyay ɲaawooje ɓurɗe sattuɗe . »
Onsay Iisaa ɓanti gite mun ɗen , o yi'i alɗuɓe no itta sadakaaji , watta ka nder arkawal sadaka .
O yi'i kadi keynguujo baaso no liɓa ton tammahoy ɗiɗoy .
Onsay o wi'i : « Miɗo haalande on goonga , oo keynguujo baaso no ɓuri ɓeya fow ko ittaa .
Ko fii ɓeya fow ko ko ɓurtani ɗun kon ɓe waɗi , kono kanko keynguujo on e waasiɗude , ko ko o mari kon fow fii ko o wuurira o waɗoyi ton . »
Nde tawnoo woɓɓe no yewta fii juulirde mawnde nden e kon ko nde fotiniraa kaaƴe labaaɗe e piiji ittaaɗi sadaka , onsay Iisaa wi'i ɓe :
« Ɲalaaɗe no ara nde tawata koo ko yi'oton ɗoo fow lancaama , hay hayre e hoore hayre luttoytaa ɗoo . »
Onsay ɓe landii mo , ɓe wi'i : « Karamoko'en , ko honde tuma ɗun waɗoyta e ko honɗun wonoyta maande laatagol ɗun ? »
Iisaa jaabii ɓe , wi'i : « Reenee e faljineede , ko fii buy aroyay ɓaarora innde an nden hara no wi'a ko kaɲun woni Almasiihu on , saa'i on ɓadike . Wota on jokkoy ɓen .
Awa kadi nde nanoyɗon fii hareeji e murtaldu woo , haray wota on hulu . Ko fii ko ɗun haani adaade waɗude , kono lannoode nden hinaa ɗon kisan . »
O wi'i ɓe kadi : « Hareeji waɗoyay hakkunde leƴƴi ɗin . Laamateeriiji ɗin kadi immondirana .
Awa kadi dimbanɗe leydi tiiɗuɗe waɗa , heege e ɲabbeeli raaɓooji waɗa e nokkeeli goo , kaawakeeji hulbiniiɗi waɗa , maandeeji njani kadi waɗa ka kammu .
« Kono ɗoo e ɗun , ɓe faway on juuɗe , ɓe cukkoo on , ɓe naɓoyay on ka juulirɗe , ɓe bugoo on ka kaso , ɓe ardoo on haa e lamɓe ɓen e yeesooɓe diiwe ɗen sabu innde an nden .
Kono ɗun wonanoyay on sabu no seeditoron .
Fiɓee ka ɓerɗe mon wonde on hebulotaako jaabagol ko liddeteɗon kon .
Ko fii mi okkoyay on faamu , mi longina on konguɗi haa ka tawata ayɓe mon ɓen waawataa dartaade on maa yedda .
Awa hay mawɓe mon ɓen e neene-gootooɓe mon ɓen e siɓɓe mon ɓen e yiɓɓe mon ɓen waɗoyay on e joge ɓe wona sabu woɓɓe e mon waree .
Fow aɲoyay on sabu innde an nden .
Kono cukulol hoore mon hay gootol majjoytaa .
Kono si on ŋaɲɲike , haray on hiwii wonkiiji mon ɗin .
« Nde yi'uɗon koneeli ɗin daakanike saare Yerusalaam nden haa hunditii woo , haray andee lancagol mayre ɓadike .
Onsay yo hoɗuɓe ka diiwal Yahuuda ɓen dogir ka pelle , yo wonɓe ka nder saare Yerusalaam ɓen kadi yaltu . Wota wonɓe ka fulawaa ɓen kadi aru ka saare .
Ko fii ɗen wonoyay ɲalaaɗe yottanɗe fii laatingol kala ko windinoo .
E nder ɗen balɗe ɗon , bone wonanay sowiiɓe ɓen e muyninayɓe ɓen . Ko fii annde tiiɗunde waɗay e leydi ndin , tikkere yana e hoore oo jamaa .
Ɓe liɓiroyee mbelndi kaafa , ɓe naɓee , ɓe maccindinanoyoo leyɗe ɗen fow . Ɓe wonaa Yahuudiyanke ɓen yaaɓita Yerusalaam haa saa'iiji ɗi ɓe happanaa ɗin timma .
« Awa kadi maandeeji waɗoyay ka naange e ka lewru e ka koode . Jamaaji ɗin maapoo ka hoore leydi haa ɓe jiɓoo ko ɓe waɗa sabu uumaango ndiyan ɗan ka baharu e ko ɗan piyondirta kon .
Yimɓe ɓen faɗɗee kulol e nder ko ɓe miijotoo fii ko aroyta ka hoore leydi kon , ko tiiɗi kon ka kammu kadi dimboyoo .
Ontuma non Ɓii-Aaden on yi'oyte , no ara e duulere , hara himo arda e bawgal e mangural mawngal .
Nde ɗun fuɗɗii waɗude woo , haray ɓantee townon ko'e mon ɗen , ko fii haray kisiyee mon on ɓadike . »
Onsay o waɗani ɓe ngal misal ɗoo , o wi'i ɓe : « Ndaaree kii ƴibbehi maa leɗɗe goo .
No ɗe wilitiri , on andanay hoore mon wonde setto ngon ɓadike .
Ko wano non kadi , no yiiruɗon ɗii piiji no waɗa woo , haray andee wonde laamu Alla ngun ɓadike .
Ka haqiiqa mi andinii on , ɗun fow waɗay ado nguu jamaanu feƴƴude .
Kammu ngun e leydi ndin feƴƴay , kono min konguɗi an ɗin feƴƴataa .
« Reenee hoore mon fii wota ɓerɗe mon ɗen heewu anndeeji aduna maa faale ɲaamugol yara haa ɓetoo , haa nde ndee ɲalaande mawnde juhirta on wa pircol .
Ko fii nde hewtay e hoore kala wonɗo e ndelo oo aduna .
Findinee hakkillaaji mon ɗin saa'i woo saa'i , toroɗon fii no heɓiron doole daɗugol ɗin piiji waɗoyayɗi , e fii no daroroyoɗon yeeso Ɓii-Aaden on . »
Tawi e nder ɲalle ɗen , Iisaa waajotono ka juulirde mawnde , o waaloya jemma e hoore ngoo fello wi'eteengo Zaytuuni .
Jamaa on fow dawrayno ka juulirde mawnde fii heɗagol mo kanko Iisaa .
Hari Juldeere Bireedi ɗe Aldaa e Lewen nden ɓadike , nden no wi'ee kadi Juldeere Yawtaneede .
Tawi hooreeɓe yottinooɓe sadaka ɓen e jannooɓe fii Sariya on ɓen no ɗaɓɓaynoo feere no ɓe mulira Iisaa , kono tawi hiɓe huli jamaa on .
Onsay Ibuliisa naati e ɓernde Yudaasi , ɗun ko oo jammaaɗo Iskariiyu , on ko tawaaɗo e sahaabaaɓe Iisaa ɓen sappoo e ɗiɗo .
On yahi yewtidoyi e hooreeɓe yottinooɓe sadaka ɓen wondude e halfinaaɓe aynugol juulirde mawnde nden fii no o wattira Iisaa e juuɗe maɓɓe .
Ɓen weltori ɗun , ɓe haldi yeenugol mo kaalisi .
O jaɓi ɗun , o woni e ɗaɓɓugol feere no o wattira Iisaa e juuɗe maɓɓe , hara jamaa on hoyɗaali .
Ɓay ɲalaande Juldeere Bireedi ɗe Aldaa e Lewen nden hewtii , ɗun ko ɲalaande hirsanteende baalun nden ,
onsay Iisaa immini Petruusu e Yuuhanna , o wi'i ɓe : « Yahee moƴƴinanon en nafakka fii ko nafoɗen ka juldeere . »
Ɓen wi'i mo : « Ko honto faalaɗon yo men moƴƴinanoy en ɗun ? »
Onsay o wi'i ɓe : « No naatirɗon ka saare , on fottay e gorko rondiiɗo loonde ndiyan . On jokkay mo haa e suudu ndu o naati e mun woo .
Onsay on wi'ay jom suudu ndun : Karamoko'en wi'ii men yo men lando on : Ko e suudu hondu ɓe nafodata e taalibaaɓe maɓɓe ɓen nafakka Juldeere Yawtaneede nden ?
Ontuma o hollay on konkooru njanndu weƴƴitaandu ka koore dow . Ko ɗon moƴƴinton . »
Ɓe yahi ɓe tawroyi no o haalirannoo ɓe non , ɓe moƴƴini nafakka juldeere nden .
Ɓay saa'i on hewtii , Iisaa ɓadii fii nafagol wondude e sahaabaaɓe ɓe o toɗɗinoo ɓen sappoo e ɗiɗo .
Onsay o wi'i ɓe : « Miɗo faalanoo fota hawtidugol e mon oo nafakka ado mi tampude .
Ko fii mi andinii on , mi ɲaamitataa oo nafakka ndee juldeere hande kadi haa nde laatoyoo ka laamateeri Alla . »
Onsay o ƴetti jardukun waɗorkun njaram , o jarni Alla , o wi'i : « Jaɓee kun jardukun njaram , senditon hakkunde mon .
Ko fii mi andinii on , mi yaritataa hande kadi njaram ɓiɓɓe wiiɲu haa tuma laamateeri Alla ndin ari . »
Ɓawto ɗun o ƴetti kadi bireedi , o jarni Alla , o taƴiti , o jonni ɓe , o wi'i : « Ɗunɗoo ko ɓandu an ndu okkaɗon ndun nii , waɗee ɗunɗoo maande ko anditiron fii an . »
Ko wano non kadi , ɓay ɓe gaynii ɲaamude , o ƴetti jardukun waɗorkun njaram , o wi'i : « Kun jardukun ko maande fii ahadi heyri tippundi e ɗan ƴiiƴan an hibboyteeɗan fii mon .
Kono non janfotooɗo lan on no ɲaamidude e an .
Ɓii-Aaden on no yahude wano muuyiranoo non , kono bone wonanii on janfotooɗo mo ! »
Onsay ɓe woni e landondirgol , wi'a : « Hara ko hombo e men waɗoyta ɗun ? »
Yeddondiral waɗi hakkunde maɓɓe fii andugol ko hombo e maɓɓe gasata wonude mawɗo .
Onsay Iisaa wi'i ɓe : « Lamɓe ɗiya leƴƴi no laamori ɗi doole , ɓen laamiiɓe no wi'aa waɗooɓe ko moƴƴi .
Kono onon , wota on wa'u wa ɓen . Ɓurɗo teddude on e mon , yo wa'u wa suka . Awa kadi lanɗo on , yo wa'u wa kurkaadu .
Hara ko hombo ɓuri teddude hakkunde wonɗo nafaade on e wonɗo ɓannude nafakka on ? Hinaa wonɗo nafaade on ? Min-le non , miɗo woniri hakkunde mon wa on ɓannoowo .
Onon-le , ko onon wondunoo e an e nder ɗii tampereeji an fow .
Ko ɗun waɗi si mi lamminiray on wano Baaba an lamminirimmi non ,
fii no ɲaamiroyon yaron ka ndaɗɗudi an , ɗun ko ka nder laamateeri an , jooɗoɗon kadi ka julle laamu fii laamoyagol bolondaaji Isra'iila ɗin sappoo e ɗiɗi . »
Onsay Iisaa wi'i : « Sim'uunu , Sim'uunu ! Ibuliisa torike hendagol on , wesira wa nendi .
Kono min mi toranike ma fii wota gomɗinal maa ngal hayru . An kadi tuma yiltitiɗaa e an eto tabintinaa wondiɓɓe maa ɓen . »
Onsay Sim'uunu Petruusu jaabii mo , wi'i : « Koohoojo , miɗo hebulanii yaadugol e maa haa e kaso maa haa e mayde . »
Onsay Iisaa jaabii mo , wi'i : « Petruusu , mi andinii ma , ndonto ƴoggataa hande hara a yeddaali wonde hiɗa andimmi haa timma laabi tati . »
O wi'i ɓe kadi : « Fewndo ko mi neli on e ɓaawo mbuuɗi e bonfo e paɗe , on ŋakkiroyano ton goɗɗun ? » Ɓe jaabitii : « Hay huunde . »
O wi'i ɓe kadi : « Jooni non ko nii : Kala jogiiɗo mbuuɗi yo ƴettu , wano non kadi on mo no mari bonfo yo ƴettu , awa kadi mo maraa kaafa e mon yo yeeyitu waramba mun on sooda .
Awa mi andinii on , bee ko windii fii an kon laatoo , wonde : O wattidete e waɗooɓe bone ɓen . Wano non kadi , kala ko windanoo fii an kon ko e laataade woni . »
Onsay ɓe wi'i mo : « Koohoojo , e hino ɗoo kaafaaje ɗiɗi . » O wi'i ɓe : « Awa yonii . »
Ontuma o yalti o yahi ka Fello Zaytuuni wano o woowiri non . Taalibaaɓe makko ɓen kadi jokki mo .
Ɓay ɓe hewtii e nden nokkuure , o wi'i ɓe : « Toree Alla fii wota on naatu e jarrabi . »
Onsay o woɗɗitori ɓe yeru bugannde hayre , o jiccii o torii ,
o wi'i : « Baaba an , si hiɗa faalaa , yo kun jardukun tampere pottito lan . Kono non wota faale an on waɗu , kono yo faale maa on waɗu . »
Onsay malaa'ikaajo iwri ka kammu , ari e makko no tiiɗina mo .
Ɓay sonjaa wonkii heɓii mo , o ɓurti toragol . Onsay lakkere makko nden wa'i wa cinte ƴiiƴan ɗe no sinta e leydi .
Ɓay o gaynii toragol , o immii o yahi ka taalibaaɓe makko ɓen woni ton , o tawi hiɓe ɗaanii sabu annde nde ɓe wondi nden .
Onsay o wi'i ɓe : « Ko fii honɗun ɗaanantoɗon ? Immee toroɗon fii wota on naatu e jarrabi . »
E nder ko o yewtata kon , hawrondiri jamaa yimɓe hewtii . Tawi ko oo wi'eteeɗo Yudaasi tawdaaɗo e sappoo e ɗiɗooɓe ɓen ardii ɓen . On ɓadii Iisaa fii lunnagol mo .
Onsay Iisaa wi'i mo : « Yudaasi , hara ko lunnagol janfortaa Ɓii-Aaden on ? »
Ɓay wondiɓɓe Iisaa ɓen sogitike ko saatii waɗude kon , onsay ɓe wi'i : « Koohoojo , hara yo men huutor kaafaaje amen ɗen ? »
Tun goɗɗo e maɓɓe soppi kurkaadu yottinoowo mawɗo sadaka on , o itti mo nowru ɲaamuru ndun .
Kono Iisaa ƴetti haala kan , wi'i : « Hattinee ɗoo ! » Onsay o meemi nowru on ndun , ndu wattii .
Iisaa wi'i ɓen arɓe hendagol mo kadi , ɗun ko hooreeɓe yottinooɓe sadaka ɓen e hooreeɓe aynooɓe juulirde mawnde nden e mawɓe ɓen : « Hiɗon ardi e kaafaaje e bedi wa si ko ngujjo aranɗon .
Hara-le ɲande woo miɗo wondi e mon ka juulirde mawnde , kono on fawaali juuɗe e an . Kono ɗoo ko saa'i mon nii , e saa'i mbawdi niɓe ɗen . »
Ɓay wonii ɓe nangii Iisaa , ɓe naɓi mo ka galle yottinoowo mawɗo sadaka on . Petruusu iwtiri ɓaawo maɓɓe ka woɗɗitii .
Onsay ɓe huɓɓi yiite ka hakkunde tande , ɓe jooɗii . Petruusu kadi ari jooɗodi e maɓɓe .
No debbo kurkaaduujo goo yiirunoo mo kanko Petruusu himo jooɗii ka binde yiite , kanko debbo on o tenƴini mo , o wi'i : « Oo ɗoo ko wondiɗɗo Iisaa ! »
Kono kanko Petruusu o yeddi , o wi'i : « Hey ko an yo debbo , min mi andaa oo . »
Ɓay nettii seeɗa , goɗɗo goo kadi yi'i mo , wi'i : « An ko a tawdaaɗo e maɓɓe . » Petruusu wi'i onɗon kadi : « Mi tawdaaka e maɓɓe ! »
Ɓay wonii embere saa'i gooto feƴƴii , goɗɗo goo kadi catii , wi'i : « Pellet , oo ko wondiɗɗo makko nii , ko fii oo ko mo Jaliilu . »
Petruusu jaabii onɗon kadi , wi'i : « An mi andaa ko honɗun wonɗaa wowlude ! » Wa fewndo o wowlata ɗun , ndontoori ndin ƴoggi .
Onsay Koohoojo on yeƴƴitii , cikki gite mun ɗen e Petruusu . Tun Petruusu anditi fii ko Koohoojo on wowlannoo mo kon wondema : « Ado ndonto ƴoggude hande , haray a yeddii fii an haa timmii laabi tati ! »
Onsay Petruusu yalti ka yaasi , o wulli wullaandu sattundu .
Tawi yimɓe joginooɓe Iisaa ɓen no jalaynoo mo luuboo ,
awa kadi ɓe buumayno mo yeeso ngon , ɓe wi'a : « Hotto ko hombo luubi-maa ! »
E hoore ɗun ɓe kongayno mo , ɓe hoyna .
Ɓay weetii , mawɓe jamaa on , ɗun ko hooreeɓe yottinooɓe sadaka ɓen e jannooɓe fii Sariya on ɓen , mottondiri . Ɓe addi Iisaa ka yeeso dental maɓɓe ,
ɓe wi'i mo : « Si tawii ko an woni Almasiihu on , wowlan men . » Iisaa jaabii ɓe , wi'i : « Si mi haalanii on , on hoolotaako ,
awa kadi si mi landike on , on jaabotaako lan .
Kono gila jooni Ɓii-Aaden on jooɗoto ka sengo ɲaamo Allaahu on , on Jom Bawgal . »
Ɓe fow ɓe wi'i : « Kere ko an woni Ɓiɗɗo Alla on ? » Ontuma o wi'i ɓe : « Ko ko wowluɗon kon onon tigi , ko mi ɗun . »
Onsay ɓe wi'i : « Ko seedee hombo faalaɗen kadi ? Kanko tigi o wowlii , en nanii ! »
Onsay dental ngal fow immii naɓi Iisaa ka Pilaatu .
Ɓe woni e tooɲugol mo , wi'a : « Men taw oo no murtinde jamaa men on haɗa ɓe yoɓugol lanɗo mawɗo Roomu on sagalle . Awa kadi himo wi'itii Almasiihu , ɗun ko lanɗo . »
Pilaatu landii mo , wi'i : « Hara ko an woni lanɗo Yahuudiyanke'en ? » Iisaa jaabii mo , wi'i : « Ko wano wi'irɗaa non . »
Onsay Pilaatu wi'i hooreeɓe yottinooɓe sadaka ɓen e jamaa on : « Mi yi'aali hujja woo ko oo neɗɗo jogoree ! »
Kono ɓe catii e ɗun , ɓe wi'i : « Himo lowirde jamaa on jannugol ɓe . O fuɗɗii gila ka diiwal Jaliilu , o rewi e diiwal Yahuuda ngal fow haa o hewtii ɗoo jooni . »
Ɓay Pilaatu nanii ɗun , o landii si oo neɗɗo ko mo Jaliilu .
Ɓay kanko Pilaatu o andii wonde Iisaa ko e laamateeri Heroodu ndin jeyaa , o feƴƴini mo ka Heroodu . Tawi e ɗen balɗe ɗon , on no Yerusalaam .
Ɓay Heroodu yi'ii Iisaa , ɗun weltini mo fota . Tawi gila neeɓi himo faalanoo mo yi'ude sabu ko o nanaynoo no wowlee fii makko kon . Awa kadi himo faalanoo yi'ude himo waɗa kaawakeeji moƴƴi goo .
O landii mo haa juuti , kono Iisaa jaabaaki mo fus .
Tawi hooreeɓe yottinooɓe sadaka ɓen wondude e jannooɓe fii Sariya on ɓen no ɗon , ɓen no tooɲa mo tooɲe sattuɗe .
Heroodu e suufaaɓe mun ɓen kadi jali mo aybini . Onsay o ɓorni mo dolokke fotuɗo , o nattani mo Pilaatu .
Nden ɲande tigi Pilaatu e Heroodu ɓen ayrunooɓe welditi .
Ontuma Pilaatu nodditi hooreeɓe yottinooɓe sadaka ɓen e yeesooɓe ɓen wondude e jamaa on ,
o wi'i ɓe : « On addanii lan oo neɗɗo , on wi'ii ko kanko woni murtinde jamaa on . E hino mi landike mo e tawnde mon , mi yi'aali dalil woo e hoore oo neɗɗo ko tooɲiron mo .
Awa Heroodu kadi-le wano non , ko fii o artiranii en mo . Awa-le oo neɗɗo waɗaa hay huunde ko foddi e wareede .
Jooni mi donkinay mo , mi accita . »
Tawi no farlii mo kanko Pilaatu , juldeere bee accitangol ɓe nangaaɗo goo .
Onsay ɓe fow ɓe sonki , ɓe wi'i : « Waree oo ɗoo ! Accitanon men Barabaasi ! » (
Tawi on-le ko sokiraa , ko sabu gere no waɗunoo ka saare e waru hoore . )
Pilaatu yewti ɓe fahin , ɓay hari no e fondo makko accitugol Iisaa .
Kono hiɓe sonkaynoo , wi'a : « Fempee mo ! Fempee mo ! »
Pilaatu wi'i ɓe tammun : « Hara ko honɗun oo bonni ? Min mi yi'aali dalil woo ko oo wariree . Jooni mi donkinay mo , mi accita . »
Kono ɓe catii e ɗun e hoore sonko njano , hiɓe toroo yo o fempe . Ngon sonko maɓɓe fooli mo kanko Pilaatu .
Pilaatu jaɓani ɓe faale maɓɓe on .
O acciti on mo ɓe torii mo fii mun , ɗun ko oo sokiranooɗo fii gere e waru hoore , o waɗi Iisaa faale maɓɓe on .
Fewndo ɓe naɓaynoo Iisaa fii warugol mo , ɓe hendii goɗɗo mo Sirenii iwaynooɗo ngesa , on no wi'ee Sim'uunu . Ɓe rondi mo leggal altindiraangal ngal , o iwtiri ɓaawo Iisaa .
Tawi jamaa moolanaaɗo no iwtiri ɓaawo makko wondude e rewɓe , ɓen no wulla fesa fii makko kanko Iisaa .
Onsay Iisaa fewtiti ɓe , wi'i : « Ko onon yo rewɓe Yerusalaam , wota on wullu fii an , kono wullee fii mon e fii ɓiɓɓe mon ɓen .
Ko fii ɲalaaɗe no aroya ka wi'oytee : Maloore wonanii ɓen ɓe jiidotaako e ɓen ɓe heɓaali ɓiɓɓe e ɓen ɓe muyninaali !
Onsay yimɓe ɓen wi'oyay : Pelle yanee e hoore amen ! Cehe suumee men !
Hara si leɗɗe kecce ɗen warraama nii , haray ko honno yorɗe ɗen warroytee ? »
Tawi bonɓe ɗiɗo no naɓideede e Iisaa fii waridoyegol e makko .
Ɓay ɓe hewtii e ndee nokkuure wi'eteende Laalagal Hoore , ɓe fempi mo ɗon wondude e ɓen bonɓe ɗiɗo , goɗɗo on ka sengo makko ɲaamo , oya on ka nano makko .
Onsay Iisaa wi'i : « Baaba an , yaafo ɓee , ko fii ɓe andaa koo ko ɓe woni waɗude . » Onsay ɓen suufaaɓe sendiri conci makko ɗin urɓa .
Tawi yimɓe ɓen no darii ɗon no ndaara . Yeesooɓe ɓen kaɲun no awmotonoo mo , wi'a : « O dandii ɓeya , awa yo o dandu hoore makko kadi si tawii ko kanko woni Almasiihu Alla , Suɓaaɗo on ! »
Suufaaɓe ɓen kaɲun kadi no jalaynoo mo , ɓe ɓadii ɓannangol mo ndiyan lammuɗan ,
hiɓe wi'a : « Si tawii ko an woni Lanɗo Yahuudiyanke'en , dandito an tigi ! »
Tawi no windii dow makko wonde : « Oo ɗoo ko Lanɗo Yahuudiyanke'en nii . »
Tawi bonɗo mo o fempidaa wengaa goo no hoynaynoo mo , wi'a : « Wonaa an woni Almasiihu on ? Awa dandu goy hoore maa , dandaa men menen kadi ! »
Kono ɗimmo makko on feli mo , wi'i : « An a hulataa Alla ? An oo yagginiraaɗo wa makko ,
enen ɗiɗo-le hiɗen foddi e ɗun , ko fii ko kuuɗe men hettuɗen . Kono oo ɗoo waɗaali hay fus ko boni . »
Onsay o wi'iti kadi : « Iisaa , anditoyee fii an tuma artoyɗon ka laamu mon . »
Iisaa jaabii mo , wi'i : « Mi holnii ma wondema hande tigi a wonday e an ka aljanna . »
Ɓay wonii naange e hoore , niwre waɗi e leydi ndin fow haa ka ɓaawo fanaa .
Naange ngen weɲi , wirngallo hormorde nden ka juulirde mawnde feeri e hakkunde .
Iisaa ewnii ko tiiɗi , o wi'i : « Baaba an , mi wattii ruuhu an on e juuɗe maa . » No o gaynirnoo wi'ude ɗun , o timmi .
Ɓay hooreejo suufaaɓe ɓen yi'ii kon ko waɗi ɗon , o mawnini Alla , o wi'i : « Ka haqiiqa , hari oo neɗɗo ko feewuɗo . »
Ɓay jamaa arnooɓe yi'ugol ko waɗaynoo ɗon kon yi'ii ɗun , ɓe yiltitii hiɓe tappitoo e ɓerɗe .
Tawi kala andunooɓe mo kanko Iisaa , wondude e rewɓe iwtirnooɓe ɓaawo makko ɓen gila Jaliilu , no darii ka woɗɗitii , no ndaara kon ko woni waɗude .
Tawi neɗɗo moƴƴo feewuɗo wi'eteeɗo Yuusufu no tawanoo e ngal dental mawɓe Banii-Isra'iila'en ɓen ,
on kaɲun jaɓaano taweede e fewjoore maɓɓe nden e ɗen kuuɗe maɓɓe . Hari on ko jeyaaɗo e ndee saare Yahuudiyankeeɓe wi'eteende Raamati , tawi on ko laamu Alla ngun tijjii .
On yahi ka Pilaatu , o torii mo hettugol furee Iisaa on .
Ɓawto ɗun , o yahi , o tippini furee Iisaa on ka hoore leggal , o tumbi e kasannge , o belnoyi mo e qaburu asaaɗo e feto , mo hari hay gooto surraaka e mun .
Ɗun hawri ɲande hebulanagol ɲalaande fowteteende nden , ɓay hari nden ɓadike ka naata .
Rewɓe ardunooɓe e Iisaa ɓen gila Jaliilu jokki Yuusufu , ɓe yi'oyi yenaande nden e no furee on belniraa .
Onsay rewɓe ɓen yiltitii fii moƴƴinoygol tiiri e angiri . No asewe on naatirnoo , ɓe fowtii wano Sariya on wi'iri non .
E alat , ɗun ko ɲallal aranal e nder yontere nden , ɓen rewɓe dawi bimbi subaka ka yenaande , hiɓe yooɓii tiiri ndi ɓe moƴƴinnoo .
Ɓe tawi hayre ombiranoonde yenaande nden tallaama ,
ɓe naati , kono ɓe tawaali ton furee Iisaa Koohoojo on .
Wa fewndo ko ɓe miijotoo fii ɗun , worɓe ɗiɗo ɓorniiɓe conci jalbuɗi , feeɲani ɓe .
Ɓe fow ɓe huli , ɓe ugginii ka leydi . Kono ɓen worɓe ɗiɗo wi'i ɓe : « Ko fii honɗun ɗaɓɓitanton wurɗo on e hakkunde mayɓe ɓen ?
O alaa ɗoo , o immintinaama . Anditee ko o wowlanaynoo on kon fewndo o wonnoo Jaliilu ,
himo wi'aynoo on : Bee Ɓii-Aaden on wattee e juuɗe junuubanke'en , o fempee , o waree , o immintinoyee ka ɲalaande tammere . »
Tun , ɓen anditi ɗin konguɗi Iisaa Almasiihu on .
Onsay ɓe iwi ka yenaande ɗon , ɓe yahi yeetoyagol ɗun sahaabaaɓe ɓen sappoo e go'o wondude e heddiiɓe ɓen fow .
Ɓen rewɓe ko Mariyama Magaduuna e Yuuwanna e Mariyama yumma Yaaquuba wondude e woɓɓe goo , wowlanoynoo ɗun sahaabaaɓe ɓen sappoo e go'o .
Kono ɓe ronki hoolaade ɓen rewɓe , tawi konguɗi ɓen ɗin no wa'ani ɓe wa fuyanteeji .
Kono Petruusu immii dogiri ton . Ɓay o hewtii , o ugginii ka yenaande , ko kasannge on tun o yi'i ton . Onsay o hooti ka makko e hoore himo ŋalɗi sabu kon ko waɗi .
Tawi nden ɲande tigi ɗiɗo e maɓɓe no yahaynoo e hoɗo no wi'ee Emayuusu woɗɗitorngo Yerusalaam embere kilomeeterji sappoo e ɗiɗi .
Tawi ɓen no yewta fii ko waɗunoo kon fow .
Wa fewndo ko ɓe yewtata ɗun ɓe landondira , Iisaa ɓadii ɓe , o waddi e maɓɓe laawol .
Kono tawi giiɗe maɓɓe ɗen no wirnanaa anditugol mo .
Onsay o wi'i ɓe : « Ko konguɗi honɗi wonɗon bugondirde e nder nduu yaadu mon ? » Ɓe dartii , ɓe yoomi .
Onsay goɗɗo e maɓɓe wi'eteeɗo Keleyopaasu jaabii mo , wi'i : « Haray ko an tun woni koɗo wonɗo Yerusalaam mo andaali ko waɗi kon e ɗee balɗe ɗoo ? »
Onsay o wi'i ɓe : « Honɗun ? » Ɓe wi'i mo : « Koo ko waɗi e hoore Iisaa oo jeyaaɗo Naasirata , ɗun ko oo annabaajo jom kuugal e kongol yeeso Alla e yeeso jamaa on fow ,
e ko honno kadi hooreeɓe yottinooɓe sadaka men ɓen e hooreeɓe men ɓen wattiri mo e juuɗe ɓeya fii yo ɓen ɲaawu mo , ɓe fempa mo e leggal , ɓe wara .
Meɗen tanƴininoo ko kanko yaltinayno Banii-Isra'iila'en e njaggu . Kono e nder ɗun fow , e hino heɓii hande balɗe tati gila ɗun waɗi .
Awa kadi rewɓe wondiɓɓe amen goo ŋalɗinii men fota , nde ɓe dawunoo ka yenaande ,
ɓe tawaali ton furee makko on . Ɓe ari ɓe wi'i men malaa'ikaaɓe feeɲanii ɓe , ɓen wi'ii ɓe wonde kanko Iisaa himo wuuri .
Onsay wondiɓɓe amen goo kadi yahi ka yenaande , ɓe tawaali furee Iisaa on ton , tawi ko no rewɓe ɓen wiirunoo men non tigi woniri ! »
Onsay kanko Iisaa o wi'i ɓe : « Ko onon yo njofooɓe , hiɗon nennanii gomɗingol kala ko annabaaɓe ɓen hiitinoo kon !
Hara haananaa Almasiihu on ka o tampira nii ado o naatude ka mangural makko ? »
Onsay o nangi sifanagol ɓe ko windii fii makko kon fow ka defte , gila e Muusaa e ɓeya annabaaɓe fow .
Ɓay wonii ɓe ɓadike hoɗo ngo ɓe yahaynoo e mun ngon , o faaminani ɓe wonde ko toonin ton o sutii .
Kono ɓe jeeji mo , ɓe wi'i : « Wonen , ko fii naange ngen yoroyii , niɓɓay woni . » Onsay o naatidi e maɓɓe .
Fewndo o jooɗodi e maɓɓe fii ɲaamugol , o ƴetti bireedi on , o du'ii , o taƴiti , o jonni ɓe .
Tun , giiɗe maɓɓe ɗen udditii , ɓe anditi mo , onsay o majjitori ɓe .
Ɓe woni e wi'indirgol : « Hinaa ɓerɗe men ɗen no amaynoo weltaare fewndo ko o yewtata en ka laawol , o sifanoo en ko windii kon ka defte ? »
Ɓe immii kisan , ɓe yiltitii Yerusalaam , ɓe ari ɓe tawi sahaabaaɓe ɓen sappoo e go'o e wondiɓɓe mun ɓen no mottondiri ɗon .
Tawi ɓen wonnooɓe ɗon no wi'a : « Ka haqiiqa , Koohoojo on immintinaama , o feeɲanii Sim'uunu ! »
Onsay ɓeya ɗiɗo kadi sifanii ɓe ko ɓe yi'i kon ka laawol e ko honno ɓe anditiri mo ka sendo bireedi .
Wa fewndo ko ɓe yewtaynoo ɗun , kanko tigi o ari hakkunde maɓɓe , o wi'i ɓe : « Yo jam wonu e mon ! »
Tun ɓe ɗenƴii , ɓe huli , ɓe sikki ko mbeelu ɓe yi'i .
Kono o wi'i ɓe : « Ko honɗun jiɓiɗon ? Ko fii honɗun kadi ndee sikkitaare wonani ka ɓerɗe mon ?
Ndaaree ɗee juuɗe an e ɗee koyɗe an . Ko min tigi nii ! Meemee lan , ndaaron , ko fii mbeelu alaa teewu , alaa ƴi'e , on yi'ii-le min miɗo mari . »
Ɓay wonii o wi'ii ɗun , onsay o holli ɓe juuɗe makko ɗen e koyɗe makko ɗen .
Ɓay tawii e nder weltaare maɓɓe nden haa jooni ɓe hoolaaki , hiɓe e nder ŋalaw , onsay o wi'i ɓe : « Hara hiɗon mari ɗoo goɗɗun ko ɲaametee ? »
Onsay ɓe ɓannani mo huntere lingii sa'aangii .
O ƴetti ngii , o nafii yeeso maɓɓe .
Onsay o wi'i ɓe : « Ko ɗunɗoo mi wowlannoo on fewndo mi wondunoo e mon , wonde bee ko windii fii an kon fow ka Sariya Muusaa e ka Zabuura e ka defte ɓeya annabaaɓe laatoo . »
Ontuma o udditani ɓe hakkille maɓɓe ɗen fii no ɓe faamira defte ɗen .
O wi'i ɓe kadi : « Ko ɗunɗoo windii wondema Almasiihu on tampay , o immintinee e hakkunde mayɓe ɓen ka ɲallal tammal .
Awa kadi leƴƴi ɗin fow waajete e innde makko gila Yerusalaam fii yo ɓe tuubu , ɓe yaafanee junuubaaji maɓɓe ɗin .
Ko onon woni seedeeɓe ɗun ɓen .
Jooni non mi addanoyay on ko Baaba an fodunoo kon . Kono onon luttee ka nder saare , haa tuma yeɗaɗon bawgal iwrayngal ka dow ngal . »
Ɓawto ɗun Iisaa nawri ɓe telen Betanii , o fonti juuɗe makko ɗen , o du'anii ɓe .
Wa fewndo ko o du'antoo ɓe , o acci ɓe ɗon , o ƴentinaa ka kammu .
Ɓay kamɓe ɓe sujjanii mo , ɓe yiltitii Yerusalaam e hoore welo-welo mawngo .
Onsay ɓe tabiti ka juulirde mawnde , hiɓe mawnina Alla .
Ka fuɗɗoode , hari Daaluyee on no woodi , tawi Daaluyee on no wondi e Alla , tawi kadi Daaluyee on ko Alla ,
tawi himo wondi e Alla ka fuɗɗoode .
Ko rewrude e Daaluyee on Alla tagiri kala huunde , hay huunde e ko tagaa kon alaa ko tagaa e ɓaawo makko .
Awa kadi ko e makko ngurndan ɗan woni . Ko ɗan ngurndan kadi woni ndaygu yimɓe ɓen .
Ndaygu ngun jalbi ka nder niɓe , laatii niɓe ɗen foolaali ngu .
Woodii neɗɗo mo Allaahu on nuli no wi'ee Yaayaa .
On ardi wa seedee fii seeditanagol ndaygu ngun , fii yo fow gomɗinir sabu makko .
Hinaa non kanko woni ndaygu ngun , kono ko o ardi ko fii seeditanagol ndaygu ngun ,
ɗun ko nguu ndaygu haqiiqawu arngu e oo aduna , ndayginayngu kala neɗɗo .
Hari daaluyee on no e oo aduna , awa kadi aduna on ko e makko tagiraa , kono aduna on andaali mo .
O arii ka makko , kono ɓe makko ɓen jaɓɓaaki mo .
Kono kala jaɓɓiiɓe mo , gomɗini innde makko nden , ko ɓen o newnani wonugol ɓiɓɓe Alla .
Ɗun ko ɓen heɓaaɓe immorde e Alla , hara hinaa immorde e ƴiiƴan maa e mbeleeɗe ɓandu maa e faale neɗɗanke .
Daaluyee on wonti neɗɗo , o hoɗi hakkunde men , ɗun ko on heewuɗo moƴƴere e goonga . Awa-le en punnike mangu makko ngun , ngun mangu ngu Biɗɗo bajjo on heɓi e Baabaajo on .
Yaayaa seeditanii mo , ewnii , o wi'i : « Ko oo mi wowlunoo fii mun , mi wi'i : Araynooɗo ɓaawo an on ko ɓurɗo lan mawnude , ko fii hari himo woodaa ko adii lan ! »
Awa en fow en heɓii moƴƴere e hoore moƴƴere immorde e ko woni e makko kon fow .
Ko fii Sariya on ko e Muusaa ardi , kono sulfu on e goonga on ko e Iisaa Almasiihu on ardi .
Haa hande hay gooto yi'aali Alla . Kono Bajjo on , on wonɗo Alla , wonduɗo e Baabaajo on , on ɓanginanii en fii makko .
E hino seeditoore Yaayaa nden , fewndo ko hooreeɓe Yahuudiyankeeɓe ɓen Yerusalaam immini yottinooɓe sadaka ɓen e Lewiyankeeɓe ɓen fii landagol mo , ɓe wi'i : « An ko a hombo nii ? » .
O qirritii e hoore o yeddaali , o wi'i : « Wonaa min woni Almasiihu on . »
Ɓe landii mo kadi , ɓe wi'i : « E hara ko a hombo non ? Kaa ko an woni Iiliiya ? » O jaabii ɓe , o wi'i : « Hinaa mi on . » Ɓe landii mo kadi , ɓe wi'i : « E hara ko an woni Annabaajo on ? » Ɗun kadi o jaabii : « Oo'o . »
Onsay ɓe wi'i mo : « E hara ko a hombo non fii yo men jaabitoyo nulɓe men ɓen ? Ko honɗun wi'itiɗaa an tigi ? »
O jaabori ɓe wano annabi Isaaya wiirunoo non , o wi'i : « Ko min woni hawa ewnotooɗo ka wulaa on , wi'a : Fewnee laawol Joomiraaɗo on ! »
Tawi ɓen imminanooɓe ko ka Fariisiyaaɓe ɓen iwri .
Onsay ɓe landii mo , ɓe wi'i : « Ko fii honɗun non lootantaa maande tuubuubuyee , si tawii wonaa an woni Almasiihu on maa Iiliiya maa Annabaajo on ? »
Kanko Yaayaa o jaabii ɓe , o wi'i : « Min ko ndiyan mi woni lootirde maande tuubuubuyee . Kono goɗɗo no e hakkunde mon mo on andaa ,
wonɗo arude ɓaawo an , mo mi hewtaa hay firtugol ɓoggi paɗe mun ! »
Ɗun ko Betanii funnaange Yurdayniwol waɗi , ka Yaayaa lootaynoo maande tuubuubuyee ɗon .
Bimbi nden ɲande , Yaayaa haccii ka Iisaa arata e makko , o ewnii , o wi'i : « E hino Baalun Alla ɓooraykun junuubi aduna on kun .
Ko oo woni mo mi wowlannoo on fii mun fewndo ko mi wi'i : Goɗɗo aroyay ɓaawo an , on ko Ɓurɗo lan mawnude , ko fii hari himo woodanoo ko adii lan .
Min hari mi andaa mo , kono ko fii ɓanginangol jamaa Isra'iila on fii makko waɗi si mi ari lootirgol ndiyan . »
Kanko Yaayaa o seeditii kadi ɗunɗoo , o wi'i : « Mi yi'ii Ruuhu Allaahu on no iwra ka kammu tippora wa gabooru , wona e hoore makko .
Kono min hari mi andaa mo , kono Nuluɗo lan yo mi lootir ndiyan on daalanii lan : On mo yi'uɗaa Ruuhu an on no tippoo wona e mun woo , haray on ko Ruuhu Seniiɗo on lootirta .
Min non mi yi'ii , mi seeditike kadi , ko on woni Ɓiɗɗo Alla on . »
Bimbi nden ɲande kadi tawi Yaayaa no ɗon , himo wondi e taalibaaɓe makko ɗiɗo .
O yi'i ka Iisaa feƴƴata , o wi'i : « E hino Baalun Alla kun ! »
Ɓen taalibaaɓe makko ɗiɗo nani ɗin konguɗi makko , jokki Iisaa .
Onsay Iisaa yeƴƴitii , o tawi hiɓe jokki mo , o wi'i ɓe : « Ko honɗun ɗaɓɓoton ? » Ɓen kadi jaabii : « Rabbi » , ( ɗun no firi Karamoko'en ) « ko honto hoɗuɗon ? »
O jaabii ɓe , o wi'i : « Aree yi'on . » Ɓe yahi , ɓe yi'i ka o hoɗi . Nden ɲande ɓe woni takko makko ɗon , tawi ko wa ka alansaraa .
Tawi oo wi'eteeɗo Andaraawu , ɗun ko oo musiɗɗo Sim'uunu Petruusu , ko o goɗɗo e ɓen ɗiɗo nanuɓe konguɗi Yaayaa ɗin e jokkuɓe Iisaa ɓen .
Kanko Andaraawu o adii yiidude e Sim'uunu neene-gooto makko on , o wi'i mo : « Men yi'oyii Almasiihu on . » ( Ɗun no firi « Toɗɗaaɗo on . » )
Onsay o addi mo e Iisaa . Iisaa ndaari mo , wi'i : « Ko an woni Sim'uunu mo Yuunusa , jooni ko Petruusu noddeteɗaa . » ( Ko woni firo ɗun ko « fetere . » )
Bimbi nden ɲande , tawi kanko Iisaa himo faalaa yahude Jaliilu , o tawoyi Filiipu , o wi'i mo : « Jokkan . »
Tawi Filiipu ko mo Bayti-Sa'iida ka saare oo wi'eteeɗo Andaraawu e Petruusu .
Onsay Filiipu tawoyi oo wi'eteeɗo Natanayiila , o wi'i mo : « Men yi'ii on mo fii mun windii ka Sariya Muusaa e ka defte annabaaɓe ɓen , ɗun ko Iisaa oo jeyaaɗo Naasirata , ɓiɗɗo Yuusufu . »
Onsay Natanayiila wi'i mo : « Hara huunde moƴƴere no waawi yaltude Naasirata ? » Filiipu jaabii mo wi'i : « Aru ndaaraa ! »
Ɓay Iisaa yi'ii Natanayiila no ara e makko , o sifii fii makko , o wi'i : « E hino Isra'iilayankeejo haqiiqaajo mo aldaa e ƴoyre . »
Kanko Natanayiila o jaabii : « Ko honno andirɗaa mi ? » Iisaa jaabii mo , wi'i : « Ko ado Filiipu noddude ma , fewndo ko wonnoɗaa ka ley ƴibbehi , hari mi yi'ii ma . »
Natanayiila wi'i : « Karamoko'en , ko onon woni Ɓiɗɗo Alla on e Lanɗo Isra'iila on ! »
Onsay Iisaa jaabii mo , wi'i : « Ko fii mi wi'ii mi yi'ii ma ka ley ƴibbehi gomɗinirɗaa ? A yi'ay ko ɓuri ɗunɗoo mawnude .
Ka haqiiqa haqiiqa mi andinii on , on yi'ay kammu ngun no udditii , malaa'ikaaɓe Alla ɓen no waɗa ƴawa jippoo e hoore Ɓii-Aaden on . »
Balɗe tati ɓawto ɗun , peera waɗi ka wi'etee Kanaa , ɗun ko e nder Jaliilu . Tawi yumma Iisaa no ton .
Iisaa e taalibaaɓe mun ɓen kadi saatinaa e on peera .
Ɓay njaram wiiɲu ɗan lellii , yumma makko kanko Iisaa wi'i mo : « Njaram ɗan lellirii ɓe . »
Onsay Iisaa jaabii yumma mun , wi'i : « Neene , ko honɗun faalanaɗon mi ? Ko fii saa'i an on hewtaali taho ! »
Yumma makko wi'i kurkaaɗi ɗin : « Waɗee kala ko o wi'i on . »
Tawi no ɗon looɗe kaaƴe jeegoo eɓɓanaaɗe fii ka Yahuudiyankeeɓe ɓen salligoo , tawi nde bee e majje no waɗa embere liitir teemedere .
Iisaa wi'i ɓe yo ɓe hebbin ɗen looɗe ndiyan , kamɓe kadi ɓe loowi e majje haa ɗe heewi .
Onsay o wi'i ɓe yo ɓe ɲeɗu , ɓe naɓana ardotooɗo fii ɲaameteeji on . Ɓe ɲeɗi , ɓe naɓani mo .
Ardotooɗo fii ɲaameteeji on kadi mettii ɗan ndiyan waylaaɗan njaram wiiɲu . Tawi o andaa ko honto ɗan njaram iwi , kono tawi kurkaaduuɓe ƴooguɓe ndiyan ɗan ɓen kaɲun no andi . Onsay o noddi wonɗo tiggude on ,
o wi'i mo : « Mo kala ko njaram moƴƴan ɗan adotoo yeɗude , si yeɗoya jaasuɗan ɗan , tuma yaraa moƴƴa . Kono an , hiɗa mari njaram moƴƴan ɗan haa jooni ! »
Ko ndee maande hawniinde o attii waɗude kanko Iisaa , ɗun ko ka wi'etee ɗon Kanaa e nder diiwal Jaliilu waɗi . Ko nii o ɓanginiri darja makko on , taalibaaɓe makko ɓen kadi gomɗini mo .
Ko ɓawto ɗun , o yaadi e yumma makko e neene-gootooɓe makko ɓen e taalibaaɓe makko ɓen Kafernahuum . Ɓe weeri ɗon balɗe seeɗa .
Tawi juldeere Yahuudiyankeeɓe ɓen , ɗun ko Juldeere Yawtaneede nden , ɓadike . Onsay Iisaa yahi Yerusalaam .
O tawi yeeyooɓe na'i e baali e gabooji e waɗooɓe sensa-sensita no jooɗii ka dingiral juulirde mawnde .
Onsay o moƴƴini paatawol ɓoggi , o raɗii ɓe fow ka dingiral juulirde mawnde wondude e baali ɗin e na'i ɗin , o saakiti kaalisiiji waɗaynooɓe sensa-sensita ɓen , o liɓi taabe ɗen .
O wi'i yeeyaynooɓe gabooji ɓen : « Ittee ɗu'un ɗoo ! Wota on waɗu suudu Baaba an ndun suudu yeeyirdu ! »
Onsay taalibaaɓe ɓen anditi wonde ɗunɗoo no windinoo : Giggol ngol mi joganii suudu maa ndun no e an wa yiite wonge lan ɲaamude .
Onsay hooreeɓe Yahuudiyankeeɓe ɓen ƴetti haala kan wi'i mo : « Ko maande hawniinde honde waawuɗaa men hollude fii ɓangingol hiɗa gasa warrude nii ? »
Iisaa jaabii ɓe , wi'i : « Lancee ndee juulirde , mi immintinay nde e nder balɗe tati ! »
Onsay kamɓe Yahuudiyankeeɓe ɓen ɓe wi'i : « E nder duuɓi cappanɗe nay e jeegoo ndee juulirde no darneede , an non a immintinay nde e nder balɗe tati ? »
Kono tawi kanko juulirde nde o wonnoo wowlude fii mun nden , ko ɓandu makko ndun .
Ɓay wonoyii non o immintinaama e hakkunde mayɓe ɓen , taalibaaɓe makko ɓen anditoyi wonde hari o wi'uno ɗun , onsay ɓe gomɗini bindi ɗin e ngol kongol ngol Iisaa wi'unoo .
E nder ko Iisaa wonnoo Yerusalaam kon , ɗun ko ka Juldeere Yawtaneede , buy gomɗini innde makko nden sabu maandeeji hawniiɗi ɗi o waɗaynoo ɗin .
Kono Iisaa hoolanooki ɓe , ko fii hari himo andunoo yimɓe ɓen fow ,
awa kadi o hatonjinaa e humpiteede fii yimɓe ɓen , ko fii himo andunoo ko woni ka nder ɓernde neddanke .
Tawi no e hakkunde fedde Fariisiyaaɓe ɓen hooreejo Yahuudiyankeeɓe no wi'ee Nikodiyuusu .
On ari jemma takko Iisaa , o wi'i : « Karamoko'en , meɗen andi ko a jannoowo iwruɗo ka Alla , ko fii hay gooto waawataa waɗude ɗii maandeeji hawniiɗi ɗi wonɗaa e waɗude , si tawii Alla aldaa e ontigi . »
Onsay Iisaa jaabii , wi'i : « Ka haqiiqa haqiiqa mi andinii ma , si neɗɗo jibintinaaka , o waawataa yi'ude laamu Alla ngun . »
Nikodiyuusu kadi jaabii , wi'i : « Ko honno goɗɗo waawetee jibintinireede e nder nayeewu mun ? E hara himo waawa naatitude kadi ka dimdimol neene makko , o jibintinee ? »
Iisaa jaabii kadi fahin , wi'i : « Ka haqiiqa haqiiqa mi andinii ma , si neɗɗo jibiniraaka ndiyan e Ruuhu Alla on , haray o waawataa naatude ka laamu Alla .
Ko jibiniraa ɓandu kon ko ɓandu , ko jibiniraa kadi Ruuhu Alla on kon ko ruuhu .
Wota a ŋalɗu fii mi wi'ii ma bee jibintineɗon kesun .
Ko fii hendu ndun no wifirde ka faaliraa woo , hiɗa nanude hawa kan , kono a andaa ko honto ndu iwri maa ko honto ndu fewri . Ko nii kadi fii kala heɓiraaɗo Ruuhu Alla on . »
Nikodiyuusu ƴettiti haala kan kadi , wi'i : « Ɗun ko honno gasirta wonirde ? »
Iisaa jaabii , wi'i : « Ko a jannoowo Isra'iilayankeeɓe ɓen e a andaa ɗun ?
Ka haqiiqa haqiiqa mi andinii ma , ko ko men andi men wowlata , awa kadi ko ko men yi'i men seeditotoo , kono onon on jaɓataa seeditoore amen nden .
Si on gomɗinaali fii piiji adunayankeeji ɗi mi yewti on fii mun ɗin , haray ko honno gomɗinirton piiji kammuyankeeji ɗi mi yewtoyta on fii mun ɗin ?
Hay gooto ƴawaali ka kammu si hinaa Iwruɗo ka kammu on , ɗun ko Ɓii-Aaden on .
Wano Muusaa townirnoo mboddi ndin non ka wulaa , ko bee Ɓii-Aaden on kadi towniree non ,
fii kala gomɗinɗo mo yo heɓu ngurndan poomayankejan .
« Ko fii hakkee ko Alla yiɗi aduna on , o yeɗii mo Ɓiɗɗo makko bajjo on , fii kala gomɗinɗo mo wota halko , kono yo ontigi heɓu ngurndan poomayankejan .
Ko fii Allaahu on addaali Ɓiɗɗo makko on e oo aduna fii ɲaawugol aduna on , kono ko fii yo aduna on dandire sabu makko .
On gomɗinɗo mo ɲaawetaake , kono on mo gomɗinaali mo ɲaawaama wuren , ɓayru o gomɗinaali innde Ɓiɗɗo Bajjo Alla on .
Awa e hino ɲaawoore nden : ndaygu ngun arii ka aduna , kono yimɓe ɓen yiɗii niwre nden ɓuri ndaygu ngun , ɓay kuuɗe maɓɓe ɗen ko bonɗe .
Ko fii kala waɗoowo bone haray no aɲi ndaygu ngun , ontigi arataa ka ndaygu fii wota kuuɗe makko ɗen feeɲu .
Kono on huutoroowo goonga on aray ka ndaygu fii yo weeɓite wonde kuuɗe makko ɗen ko e Alla huuwiraa . »
Ɓawto ɗun Iisaa e taalibaaɓe mun ɓen yahi e ngal diiwal Yahuuda . O ɲallidi e maɓɓe ɗon , tawi himo loota maande kisiyee .
Tawi Yaayaa kadi no lootude maande tuubuubuyee ka wi'etee ɗon Enuuna , ɗun ko takko Saliima , ɓay tawi ndiyan buy no ɗon . Yimɓe no yahaynoo ɗon fii yo o lootu ɓe ,
ko fii tawi Yaayaa waɗaaka taho e kaso .
Kono yeddondiral immii hakkunde taalibaaɓe Yaayaa ɓen e Yahuudiyankeejo goo e telen-ma laɓɓinegol ngol .
Ɓen ɓadii Yaayaa , ɓe wi'i mo : « Karamoko'en , mo wondunoɗaa on gaɗa Yurdayniwol , ɗun ko on mo seeditiɗaa fii mun , himo lootude yimɓe ɓen , awa kadi fow no yaarude e makko ! »
Onsay Yaayaa jaabii ɓe , wi'i : « Neɗɗo ko ko okkaa ka kammu kon tun waawi hendaade .
Onon tigi ko on seedeeɓe an wonde mi wi'ii hinaa min woni Almasiihu on , kono ko mi imminaaɗo yeeso makko .
Ko hombo jeyi jomba ? Ko jombuɗo mo on . Ko wonani njaatigi jom-jomba ko daragol takko makko , heɗoo mo , nana hito makko , heewa weltaare , nden weltaare an-le timmii .
Bee on ɓeydoo , min mi ɗuytoo .
Ko fii on Iwruɗo dow no e hoore fow . On mo ka leydi ko mo ka leydi , o wowliray kadi wa mo ka leydi . Kono Iwruɗo ka kammu on no e hoore fow .
On non no seeditaade ko yi'i kon e ko nani kon , kono hay gooto jaɓataa nden seeditoore makko .
Kala on jaɓuɗo nden seeditoore makko , haray ɓanginii wonde Alla ko goonga .
Ko fii on mo Allaahu on nuli , ko daaluyeeji Alla ɗin o wowlata . Ko fii Allaahu on yeɗay mo Ruuhu mun on no heewiri .
Baabaajo on no yiɗi Ɓiɗɗo on , awa kadi o wattii fow e juuɗe makko .
Kala gomɗinɗo Ɓiɗɗo on , haray no mari ngurndan poomayankejan , kono on mo halfinaaki e Ɓiɗɗo on yi'ataa ngurndan , ko fii tikkere Alla nden wonay e hoore makko .
Fariisiyaaɓe ɓen nani wonde Iisaa no ɓurude Yaayaa heɓude taalibaaɓe , o loota ɓe ,
( kono tawi wonaa kanko Iisaa tigi wonnoo lootude , kono ko taalibaaɓe makko ɓen wonnoo lootude ) .
Ɓay Iisaa humpitike ɗun , o iwi ka diiwal Yahuuda ɗon , o yiltitii ka diiwal Jaliilu .
Tawi-le bee o taƴitoya Samariiya .
E nder ɗun , o hewti e saare jeyaande e Samariiya no wi'ee Sikaara e binde ngesa mba Yaaquuba okkunoo ɓiɗɗo mun on , ɗun ko Yuusufu .
Tawi woyndu Yaaquuba ndun no ɗon . Iisaa jooɗii ka binde woyndu sabu ronkere yaadu ndun , ɗun ko wa tumbere ɲalorma .
Debbo Samariyankeejo ari ƴoogugol ndiyan . Iisaa wi'i mo : « Okkoran mi yara . »
( Ko fii hari taalibaaɓe makko ɓen no yahi ka saare fii soodugol ɲaametee . )
On debbo Samariyankeejo wi'i mo : « Ko honno an a Yahuudiyankeejo torortaa mi ko yaraa , mi Samariyankeejo ? » ( Ko fii huuwondiral alaa hakkunde Yahuudiyankeeɓe ɓen e Samariyankeeɓe ɓen . )
Iisaa jaabii mo , wi'i : « Si hiɗa andunoo dokkal Alla ngal e Wi'uɗo ma okkoran mi yara on , hanno ko an torotonoo mo ko yaraa , o okkore ndiyan wurnayɗan . »
Kanko debbo on o jaabii mo , o wi'i : « Koohoojo , a alaa hay huunde ko ƴoogiraa , awa-le woyndu ndun no luggi . E hara ko honto heɓaynoɗaa non ɗan ndiyan wurnayɗan ?
E hara a ɓuru ben amen Yaaquuba mawnude , on okkuɗo men nduu woyndu , kanko tigi o yari e mayru wondude e ɓiɓɓe makko e jawle makko ? »
Iisaa jaabii , wi'i : « Kala yaruɗo ɗan ndiyan ɗonɗoyte kadi .
On yaruɗo non ndiyan ɗan mi okkorta mo ɗan , ɗonɗetaake hande kadi . Kono ndiyan ɗan mi okkorta mo ɗan wontay e makko ɓundu ndiyan , ɓuloojan fii yeɗugol ngurndan poomayankejan . »
Debbo on jaabii mo , wi'i : « Koohoojo , okkoran ɗan ndiyan , hara mi ɗonɗetaake hande kadi , e hara mi artaali ɗoo hande kadi ƴoogugol . »
Onsay kanko Iisaa o wi'i mo : « Yahu noddoyaa moodi maa , araa . »
Debbo on jaabii mo , wi'i : « Mi alaa moodi . » Iisaa wi'i mo : « A wowlii haqiiqa , ko wi'uɗaa kon wonde a alaa moodi .
Ko fii a heɓii dewle jowi , awa kadi mo wonduɗaa on fewndo ɗoo wonaa moodi maa . E ɗun non a wowlii goonga . »
Debbo on wi'i mo : « Koohoojo , mi tawii ko a annabaajo .
Menen Samariyankeeɓe ɓen , baabiraaɓe amen ɓen non rewii Alla e ngoo fello . Kono onon Yahuudiyankeeɓe ɓen , hiɗon wi'i ko Yerusalaam woni nokkuure ka Alla rewetee ɗon . »
Iisaa wi'i mo : « Hey ko an yo debbo , hoolo lan , saa'iiji goo no aroya hara hinaa e hoore ngoo fello , hinaa Yerusalaam rewoton Baabaajo on .
Ko fii onon hiɗon rewude ko on andaa , menen meɗen rewude ko men andi , ko fii kisiyee mo Alla yeɗata on ko e Yahuudiyankeeɓe ɓen ardi .
Kono saa'i on no arude , ɗun-le wuren o hewtii , ka rewooɓe e haqiiqa ɓen rewira Baabaajo on Ruuhu e goonga , ko fii ko sifa ɓen rewirooɓe mo non , Baabaajo on woni ɗaɓɓude .
Alla ko Ruuhu , bee rewooɓe mo ɓen rewira mo Ruuhu e goonga . »
Debbo on wi'i mo kadi : « Miɗo andi wonde Almasiihu on aroyay , ɗun ko Toɗɗaaɗo on . Nde o aroyi , o yewtay men fow . »
Iisaa jaabii mo wi'i : « Ko min oo Wonɗo ma wowlande nii woni on . »
Onsay taalibaaɓe ɓen hewti , ɓe ŋalɗi ko o wonnoo e yewtidude e debbo on kon . Kono hay gooto e maɓɓe landaaki mo , wi'i : « Ko honɗun faalaɗaa ? » maa « Ko honɗun yewtidantaa e makko ? » .
Debbo on kadi acci ɗon loonde nden , o yahi ka saare , o wi'i yimɓe ɓen :
« Aree ndaaron neɗɗo wowlanɗo lan kala ko mi waɗi . Taw si wonaa kanko woni Almasiihu on ? »
Onsay ɓen yalti ka saare , ɓe ari e makko .
Wa fewndo onsay , tawi taalibaaɓe ɓen no jeejude mo , wi'a : « Karamoko'en , nafee ! »
Kono o jaabii ɓe , o wi'i : « Miɗo mari ɲaametee ko mi ɲaama ko on andaa . »
Onsay taalibaaɓe ɓen wi'indiri : « E hara ko goɗɗo addani mo ko o ɲaama ? »
Iisaa wi'i ɓe kadi : « Neema an on ko waɗugol faale Nuluɗo lan on e timmingol golle makko ɗen .
E on wi'aali kadi : Ɗoo e baagol ngol no heddii lebbi nay ? Hey , mi wi'ii on , ɓantee gite ɗen , ndaaron gese ɗen , ɗe wojjanii baagol !
Jooni wa'oowo on heɓay njoddi , o mooɓa neema fii ngurndan poomayankejan ɗan , fii yo sankoowo on e wa'oowo on weltodu .
Ko fii ngal misal ɗoo ko goonga wonde : Ko goɗɗo aawata , oya on soɲita .
Mi nulii on soɲitoygol ko on remaano . Woɓɓe remiino , ko e nder yangi ɓen kin naatuɗon . »
Samariyankeeɓe ɗuuɗuɓe e nden saare gomɗini Iisaa sabu ngol kongol ngol oo debbo seeditanii mo , o wi'i : « O wowlanii lan kala ko mi waɗi . »
Ɓay Samariyankeeɓe ɓen arii e makko , ɓe torii mo wonugol takko maɓɓe , laatii o woni ɗon balɗe ɗiɗi .
Gomɗinɓe ɓen ɓurti ɗuuɗude kadi sabu kongol makko ngol ,
tawi hiɓe wi'a on debbo : « Hinaa sabu kongol maa ngol hande kadi men gomɗiniri , kono ko ɓay menen tigi men heɗike mo . Meɗen andi wonde ko kanko woni Dandoowo aduna on . »
Ɓay ɗen balɗe ɗiɗi feƴƴii , Iisaa iwi ɗon fii yahugol Jaliilu ,
fii kala o seeditike kanko tigi wonde annabaajo alaa teddungal ka leydi mun .
Ɓay wonii o hewtii Jaliilu , ɓe Jaliilu ɓen jaɓɓii mo , sabu tawde hari ɓe yi'ii ko waɗi Yerusalaam kon fow ka fewndo juldeere , ɓay kamɓe kadi ɓe yahuno juldeere nden .
O yiltitii kadi Kanaa , ɗun ko e nder Jaliilu , ka o waylunoo ndiyan ɗan njaram wiiɲu ɗon . Tawi ɓiɗɗo yeesoojo laamateeri ndin , wonɗo Kafernahuum , no nawni .
Ɓay o nanii wonde Iisaa iwii ka diiwal Yahuuda arii Jaliilu , on ari tawi mo , o torii mo yahugol ndikkinoya on ɓiɗɗo makko wonɗo e daande mayde .
Iisaa wi'i mo : « Onon si on yi'aali maandeeji e kaawakeeji , on gomɗintaa few ! »
Kono on yeesoojo laamateeri ndin wi'i mo : « Koohoojo , seenee ado paykun an kun maayude ! »
Iisaa wi'i mo : « Yahu , ɓiɗɗo maa on ndikkii . » On neɗɗo hoolii kongol ngol Iisaa wi'i mo ngol , o yahi .
E nder ko o yiltitotoo kon , o fotti e kurkaaɗi makko ɗin , ɓen wi'i mo wonde ɓiɗɗo makko on ndikkii .
O landii ɓe ko e saa'i hombo hayfani paykun kun . Ɓen jaabii mo : « Ko hanki tumbere ɲalorma nguli ɓandu kin yalti e makko . »
Onsay kanko baabaajo on o anditi ko e on saa'i tigi Iisaa wi'i mo « ɓiɗɗo maa on ndikkii . » Onsay o gomɗini , kanko e yimɓe suudu makko ndun fow .
Ko ndee maande hawniinde ɗoo woni ɗimmere nde o waɗi ɓay o iwii ka diiwal Yahuuda , o arii Jaliilu .
Ɓawto ɗun , juldeere Yahuudiyankeeɓe waɗi . Iisaa yahi Yerusalaam .
Tawi beelun no Yerusalaam ɗon ka binde dambugal wi'eteengal Dambugal Baali . Kun beelun no wi'ee e haala Yahuudiyanke Betesada , caaliiji jowi no hundi kun .
Nawnuɓe ɗuuɗuɓe no waalii e ley ɗin caaliiji , ɗun ko gila e bumɓe e boofooɓe e maaya-ɓanduuɓe ,
Tawi goɗɗo no ɗon , ɲawɗo gila duuɓi cappanɗe tati e jeetati .
Iisaa yi'i on no waalii , o andi on no ɗon gila neeɓii . Kanko Iisaa o wi'i on : « Hiɗa faalaa hettude cellal ? »
Ɲawɗo on jaabii mo , wi'i : « Koohoojo , mi alaa hay gooto ko yollammi ka nder beelun si ndiyan ɗan memminike . Ɗoo yo wonu mi hewtii , haray goɗɗo attike lan yollaade . »
Onsay Iisaa wi'i mo : « Immo , ƴettaa dankun maa kun , yahaa . »
Ɗon kisan on neɗɗo hetti cellal , o ƴetti dankun makko kun , o woni e jindugol . Ɗun hawrondiri e aseweere , ɗun ko ɲalaande fowteteende e mun nden .
Hooreeɓe Yahuudiyankeeɓe ɓen wi'i on sellinaaɗo : « Ko ɲalaande fowteteende nii ! Hande daganaaki ma ƴettugol danki maa kin ! »
Kono o jaabii ɓe , o wi'i : « Ko sellinɗo lan on wi'immi : Ƴettu dankun maa kun , yahaa . »
Onsay ɓen landii mo : « Ko neɗɗo hombo wi'u-maa : Ƴettu , yahaa ? »
Kono tawi on sellinaaɗo andaa ko hombo , ko fii hari Iisaa majjitorii mo e hakkunde yimɓe wonnooɓe e nden nokkuure ɓen .
Ɓawto ɗun Iisaa tawti mo ka juulirde mawnde , o wi'i mo : « E hino a hettii cellal . Wota a waɗitu junuubu hande kadi , fii wota goɗɗun goo heɓe ko ɓuri ɗunɗoo bonde . »
Onsay on neɗɗo yiltitii , wi'i hooreeɓe Yahuudiyankeeɓe ɓen wonde ko Iisaa sellini mo .
Ko waɗi si hooreeɓe Yahuudiyankeeɓe ɓen cukkii Iisaa , ko sabu tawde o waɗii ɗun e aseweere .
Kono Iisaa jaabii ɓe , wi'i : « Ben an no gollude haa jooni . Min kadi miɗo gollude . »
Sabu ɗun hooreeɓe Yahuudiyankeeɓe ɓen ɓurti ɗaɓɓude no warira mo , ɗun non hinaa fii tun himo bonni Sariya on e asewe , ɗun ko ɲalaande fowteteende nden , kono ko fii himo inni kadi Alla ko Ben makko , ko nii o waɗitori himo fota e Alla .
Kono Iisaa jaabii ɓe , wi'i : « Ka haqiiqa haqiiqa mi andinii on , Ɓiɗɗo on waawataa waɗude hay huunde immorde e makko kanko tigi , si hinaa ko o yi'i Baabaajo on no waɗa kon . E kala ko Baabaajo on waɗi , Ɓiɗɗo on kadi waɗiray wano non .
Ko fii Baabaajo on no yiɗi Ɓiɗɗo on , o hollay mo kadi kala ko o waɗata . Awa kadi o hollay mo kuuɗe ɓurɗe ɗee ɗoo , fii no woniron e nder ŋalaw .
Ko ɗun waɗi , wano Baabaajo on immintinirta mayɓe ɓen non , o wurnita ɓe , ko wano non kadi Ɓiɗɗo on wurnitirta on mo o faalaa wurnitude .
Ko wattii e ɗun , Baabaajo on ɲaawataa hay gooto , kono o wattii kala ɲaawoore e juuɗe Ɓiɗɗo on ,
fii yo fow teddin Ɓiɗɗo on wano ɓe teddiniri Baabaajo on non . On mo teddinaali Ɓiɗɗo on haray teddinaali Baabaajo on , on Nuluɗo mo .
« Ka haqiiqa haqiiqa mi andinii on , kala on heɗiiɗo kongol an ngol , gomɗini Nuluɗo lan on , haray on no e ngurndan poomayankejan . Awa kadi o aretaake e ɲaaweede , ko fii haray o iwii e mayde , o arii e ngurndan .
Ka haqiiqa haqiiqa mi andinii on , saa'i araynooɗo on ko fewndo ɗoo , nde mayɓe ɓen nani hawa Ɓiɗɗo Alla on , ɓen nanuɓe wuura .
Ko wano non , nde tawnoo ko Baabaajo on woni ɓundu ngurndan , ko wano non kadi o yeɗiri Ɓiɗɗo on wonugol ɓundu ngurndan ,
o yeɗi mo kadi bawgal waɗugol ɲaawoore nden , ɓay ko kanko woni Ɓii-Aaden on .
Wota ɗun ŋalɗin on , ko fii saa'i no arude mo tawata wonɓe ka genaale ɓen fow nanay hawa makko kan , ɓe immitoo .
Waɗunooɓe ko moƴƴi ɓen immitoo ummutal ngurndan , waɗunooɓe ko boni ɓen immitoo ummutal ɲaawoore .
Min non , mi waawataa waɗude hay huunde immorde e an min tigi , ko ko mi naniri Alla kon mi ɲaawirta . Ɲaawoore an nden-le ko feewunde , ko fii hinaa faale an on mi woni waɗude , kono ko faale Nuluɗo lan on . »
« Si ko min woni seeditanaade hoore an , haray seeditoore an nden wonaa goonga .
Ko goɗɗo goo seeditanii lan . Miɗo andi non kon ko o seeditii fii an ko goonga .
Onon on nelii woɓɓe e Yaayaa , o seeditanii goonga on .
Min non mi hatonjinaa yo neɗɗo seeditano lan . Ko mi wowliri fii seeditoore Yaayaa nden , ko fii yo on dande .
Yaayaa hari ko lampu huɓɓuɗo ndayguɗo , faalaɗon weltorde ndaygu makko ngun e nder saa'ihun .
« Min miɗo mari seedee ɓurɗo mo Yaayaa on mawnude , ko fii kuuɗe ɗe Baabaajo on jonni lan fii laatingol ɗen , ko ɗen kuuɗe tigi woni seeditanaade lan wonde ko Baabaajo on nuli lan .
On non Baabaajo Nuluɗo lan , kanko tigi o seeditike fii an . Haa hande on nanaali hito makko , maa yi'on mbaadi makko ,
awa kadi daaluyee makko on tabitaa e mon , ko fii on gomɗinaali mo o nuli on .
Hiɗon taskoo bindi ɗin , ɓay hiɗon sikka ko kanji heɓirton ngurndan poomayankejan , e hin-le ko ɗin seeditii fii an .
E hara-le on faalaaka arude e an fii heɓugol ngurndan ɗan .
« Min-le , mi alaa ɗaɓɓude no yimɓe ɓen mantirammi .
Kono miɗo andi on , on joganaaki Alla giggol .
Min ko e innde Ben an mi ari , kono on wernaali lan . Kono si goɗɗo arii e innde mun , on wernay mo .
Ko honno gomɗinirton onon , si tawii ko mantindirgol yiɗuɗon , hara hinaa ɗaɓɓugol mantoore iwrunde ka Allaahu Bajjo on nden ?
« Wota on sikku min mi felay on yeeso Ben an . Ko Muusaa woni feloowo on on , on mo hoolorɗon .
Ko fii si on gomɗinno Muusaa , on gomɗinayno lan min kadi , ɓay himo windi fii an .
Kono si on gomɗinaa bindi makko ɗin , haray ko honno gomɗinirton konguɗi an ɗin ? »
Ɓawto ɗun Iisaa yahi , wontiri gaɗa Weendu Jaliilu ndun . ( Ndun weendu no wi'ee kadi Tiberiyaada . )
Tawi jamaa ɗuuɗuɗo no jokki mo sabu maandeeji hawniiɗi ɗi ɓe yi'aynoo himo waɗa ɗin e hoore nawnuɓe ɓen .
Kanko Iisaa o ƴawi ɗon e hoore fello , o jooɗodi ɗon e taalibaaɓe makko ɓen .
Tawi juldeere Yahuudiyankeeɓe ɓen , ɗun ko Juldeere Yawtaneede nden , ɓadike .
Onsay Iisaa ɓanti gite ɗen , yi'i on jamaa ɗuuɗuɗo no ara e makko . O wi'i Filiipu : « Ko honto soodeten ɗoo ɲaametee fii ko ɓee yimɓe ɲaama ? »
( Ko o wiirunoo ɗun ko fii ndarndagol mo , ko fii hari himo andunoo ko honɗun o waɗata . )
Filiipu jaabii mo , wi'i : « Hay dinaruuji teemeɗɗe ɗiɗi yonataa ko soodee bireedi haa ɗun yona fii yo mo kala heɓu seeɗa ! »
Goɗɗo e taalibaaɓe makko ɓen no wi'ee Andaraawu , ɗun ko oo miɲɲiraawo Sim'uunu Petruusu , wi'i mo :
« Suka no ɗoo marɗo bireediije jowi e liƴƴi ɗiɗi . Kono ko honɗun ɗun nafata oo jamaa ɗoo fow ? »
Onsay Iisaa wi'i : « Joɗɗinee yimɓe ɓen . » Tawi huɗo buy no e nden nokkuure . Ɓen jooɗii , tawi ko wa ɓe worɓe guluuje njowo .
Ɓawto ɗun Iisaa ƴetti bireedi on , o jarni Alla , o senditani wonɓe ɗon ɓen . O waɗiri liƴƴi ɗin kadi wano non haa mo ɓee heɓi yeru faale mun on .
Ɓay wonii ɓe haarii , o wi'i taalibaaɓe makko ɓen : « Mooɓitee kunte luttuɗe ɗen fii wota hay huunde bonu . »
Ɓen hocci ɗe , ɓe hebbini debeeje sappoo e ɗiɗi ko ɲaamaa luttinaa ko iwi e ɗen bireediije jowi .
Ɓay ɓen yimɓe yi'ii nden maande hawniinde nde Iisaa waɗi , ɓe wi'i : « Ko oo tigi woni Annabaajo haanuɗo arude ka aduna on ! »
Ɓay Iisaa andii wonde ɓe faandanike ƴettugol mo lammina , o sortii e hakkunde maɓɓe , o woni feere ka fello ton .
Ɓay wonii niɓɓii , taalibaaɓe makko ɓen tippori ka weendu .
Ɓe bakii e laakun fii yahugol e ngoya sengo weendu ndun , ɗun ko Kafernahuum , tawi niwre nden waɗii , ɓe yiitidaali e Iisaa taho .
Onsay hendu dolnundu wifi , ndiyan weendu ndun yeƴii .
Ɓay wonii ɓe awƴinii laakun kun wa kilomeeterji jowi maa jeegoo , ɓe haccii Iisaa no seppa ara ka hoore ndiyan , himo ɓadaade laakun kun , onsay ɓe huli .
Kono Iisaa wi'i ɓe : « Ko min nii ! Wota on hulu ! »
Tawi hiɓe faalaa mo ƴettude tumba ka nder laakun , tun laakun kun hewti leydi ka ɓe yahaynoo ɗon .
Bimbi nden ɲande , jamaa wonnooɗo e ngoya sengo weendu ndun ndaari tawi ko laakun gootun wonnoo ɗon , awa kadi Iisaa bakodaano e taalibaaɓe mun ɓen e kun laakun , kono ko taalibaaɓe ɓen tun yahi .
Onsay laakoy goo iwroyi Tiberiyaada , ɓe ari e binde ndee nokkuure nde ɓen ɲaamunoo bireedi e mun ɓawto Koohoojo on jarnude .
Ɓay ɓen yimɓe ndaarii tawii Iisaa woo , taalibaaɓe mun ɓen woo alaa ɗon , ɓe bakii kamɓe tigi e koy laakoy , ɓe yahi Kafernahuum fii ɗaɓɓitoygol Iisaa .
Ɓen yimɓe tawtiroyi Iisaa ka gaɗa weendu , ɓe wi'i mo : « Karamoko'en , nde hewtuɗon ɗoo ? »
Iisaa jaabii ɓe , wi'i : « Ka haqiiqa haqiiqa mi andinii on , hinaa fii on yi'ii maandeeji hawniiɗi wonɗon mi ɗaɓɓitirde , kono ko fii on ɲaamii haa on haarii .
Wota on yangano ɲaametee lannoowo on , kono yanganee ɲaametee luttoowo fii ngurndan poomayankejan ɗan on , ɗun ko on mo Ɓii-Aaden on yeɗata on , ko fii ko e makko Alla Baabaajo on noti maande mun nden . »
Ɓen kadi wi'i mo : « Ko honɗun men waɗata fii yo men huuwu kuuɗe ɗe Alla faalaa ɗen ? »
Iisaa jaabii ɓe , wi'i : « Ko woni kuugal ngal Alla faalaa ngal , ko yo on gomɗin on mo o nuli . »
Ɓe wi'i mo kadi : « Ko maande hawniinde honde waɗataa jooni , men yi'a , men gomɗine ? Ko kuugal hongal waɗataa ?
Baabiraaɓe men ɓen ɲaamuno manna ka wulaa , wano windori non : O okkori ɓe bireedi immorde ka kammu . »
Onsay Iisaa jaabii ɓe , wi'i : « Ka haqiiqa haqiiqa mi andinii on , hinaa Muusaa okkori on bireedi immorde ka kammu , kono ko Ben an okkori on bireedi tigi-tigiijo iwrude ka kammu .
Ko fii bireedi Alla on ko on Iwroowo ka kammu , yeɗa yimɓe ɓen ngurndan . »
Onsay ɓe wi'i mo : « Koohoojo , awa okkor men saa'i kala on bireedi . »
Iisaa wi'i ɓe kadi : « Ko min woni Bireedi Wurnoowo on : kala arɗo e an weeletaake hande kadi , e kala on gomɗinɗo lan ɗonɗetaake hande kadi .
Kono mi andinii on , on yi'ii lan , kono on gomɗinaali .
Kono ɓe Baabaajo on yeɗi lan ɓen fow aray e an , kala non on arɗo e an mi raɗotaako mo .
Ko fii hinaa waɗugol faale an on tippinimmi iwrude ka kammu , kono ko waɗugol faale Nuluɗo lan on .
Ko fii e hino faale on Nuluɗo lan : ko wota hay gooto e ɓe o yeɗimmi ɓen hayru , kono ko yo mi immintin ɓe ka ɲalaande sakkitorde .
Ko woni faale Ben an on kon , ko kala yi'uɗo Ɓiɗɗo on , gomɗini mo , yo heɓu ngurndan poomayankejan , awa kadi mi immintina mo ka ɲalaande sakkitorde . »
Onsay Yahuudiyankeeɓe ɓen fuɗɗii ŋunude fii makko , ɓay hari o wi'ii ko kanko woni Bireedi Iwruɗo ka kammu on .
Tawi hiɓe wi'a : « E hara hinaa oo woni Iisaa , ɓiɗɗo Yuusufu on , on mo anduɗen yumma mun e ben mun ? Ko honno non on wi'irta ko ka kammu o iwri ? »
Onsay Iisaa jaabii ɓe , wi'i : « Wota on ŋunu hakkunde mon .
Hay gooto waawataa arude e an si hinaa hara ko Baabaajo Nuluɗo lan on pooɗi mo , mi immintinoya mo ka ɲalaande sakkitorde .
No windii ka defte annabaaɓe ɓen wonde : Alla jannay ɓe fow . Kala on nananɗo Baabaajo on , jaɓi gandal iwrungal ka makko ngal , aray e an .
Hay gooto yi'aali Baabaajo on , si hinaa on Iwruɗo ka Alla , on kaɲun yi'ii Baabaajo on .
Ka haqiiqa haqiiqa mi andinii on , kala gomɗinɗo haray heɓii ngurndan poomayankejan ɗan .
Ko min woni Bireedi Wurnoowo on .
Baabiraaɓe mon ɓen ɲaamuno manna ka wulaa , kono ɓe maayuno .
E hino ɗoo Bireedi tippiiɗo iwrude ka kammu on , fii kala ɲaamuɗo mo wota maayu .
Ko min woni Bireedi Wurɗo tippiiɗo iwruɗo ka kammu on , kala ɲaamuɗo oo bireedi , ontigi wuuray haa poomaa . Ko ɓandu an ndun woni on bireedi mo mi okkitirta , fii no aduna on wuurira . »
Onsay Yahuudiyankeeɓe ɓen sonki hakkunde maɓɓe , ɓe wi'i : « Ko honno oo waawirta okkude en teewu mun ngun , yo en ɲaamu ? »
Onsay Iisaa wi'i ɓe : « Ka haqiiqa haqiiqa mi andinii on , si on ɲaamaali teewu Ɓii-Aaden on , yaron ƴiiƴan makko ɗan , haray on heɓataa ngurndan .
Ko fii kala ɲaamuɗo teewu an ngun , yari ƴiiƴan an ɗan , haray heɓii ngurndan poomayankejan , awa kadi mi immintinay mo ka ɲalaande sakkitorde .
Ko fii teewu an ngun ko neema tigi , awa kadi ƴiiƴan an ɗan ko njaram tigi .
Ko fii kala ɲaamuɗo teewu an ngun , yari ƴiiƴan an ɗan , haray o humondirii e an , min kadi mi humondirii e makko .
Ɓay Baabaajo Wurɗo on nulii lan , awa kadi miɗo wuuriri Baabaajo on , ko non kadi kala on ɲaamuɗo lan wuurirta sabu an .
Ko oo ɗoo woni Bireedi tippiiɗo iwri ka kammu on . O wa'aa wa mo baabiraaɓe mon ɓen ɲaami on , ɓe maayi . Kala on ɲaamuɗo oo bireedi ɗoo wuuray haa poomaa . »
Ko ɗun Iisaa wi'unoo wa fewndo ko o jannaynoo ka juulirde Kafernahuum .
Ɓay ɓe nanii ɗun , buy e hakkunde taalibaaɓe makko ɓen wi'i : « Ngol kongol no satti . Ko hombo waawi jaɓude ngol ? »
Ɓay Iisaa andanii hoore mun wonde taalibaaɓe makko ɓen no ŋunude fii ɗun , o wi'i ɓe : « E hara ɗun feggin on ?
E si on yi'ii non Ɓii-Aaden on no ƴenta ka wonnoo ton ?
Awa , ko Ruuhu Alla on wurnata , ɓandu ndun nafataa huunde . Ɗii konguɗi , ɗi mi yewtata on , ko iwruɗi e Ruuhu Allaahu yeɗoowo ngurndan on .
Kono woɓɓe no e hakkunde mon ɓe gomɗinaa . » ( Ko Iisaa wi'irnoo ɗun , ko fii hari himo andi gila ka fuɗɗoode ko hombo woni mo gomɗinaa , e ko hombo janfoytoo mo . )
O ɓeyditi kadi , o wi'i : « Ko ɗun waɗi si mi wi'ii on : Hay gooto waawataa arude e an si hinaa taw hara ko Baabaajo on yeɗi ontigi . »
Gila nden ɲande ɓuy e taalibaaɓe makko ɓen yiltii , ɓe acciti yaadugol e makko .
Onsay Iisaa wi'i sappoo e ɗiɗooɓe ɓen : « E onon-le , on faalaaka yahude ? »
Onsay Sim'uunu Petruusu jaabii mo , wi'i : « Koohoojo , men jokka hombo ? Ko onon jogii konguɗi ngurndan poomayankejan ɗan .
Awa men gomɗinii , men andii kadi wonde ko onon woni Seniiɗo mo Alla ! »
Onsay Iisaa jaabii ɓe , wi'i : « E wonaa ko min suɓii on , onon sappoo e ɗiɗooɓe ɓen ? Kono goɗɗo e mon ko mo Ibuliisa . »
Tawi ko Yudaasi mo Sim'uunu Iskariiyu o woni wowlude fii mun , ko fii ko on janfoytoo mo , on ko goɗɗo e sappoo e ɗiɗooɓe ɓen .
Ɓawto ɗun Iisaa woni e jindugol e nder diiwal Jaliilu ngal , tawi o yiɗaa jindude few e nder diiwal Yahuuda ngal , ko fii hari hooreeɓe Yahuudiyankeeɓe ɓen no ɗaɓɓude no warira mo .
Hawrondiri juldeere Yahuudiyankeeɓe , wi'eteende nden Juldeere Togooji , ɓadike .
Onsay neene-gootooɓe makko ɓen wi'i mo : « Iwu ɗoo , yahaa ka diiwal Yahuuda , fii yo taalibaaɓe maa ɓen yi'u kuuɗe ɗe wonɗaa waɗude ɗen .
Ko fii hay gooto waɗataa huunde e nder gundoo si tawii himo ɗaɓɓude andeede e kene . Si a waɗay ɗii piiji , hollito e aduna on . »
Tawi ɓen neene-gootooɓe makko tigi gomɗinaa mo kanko Iisaa .
Onsay Iisaa jaabii ɓe , wi'i : « Saa'i on hewtanaali lan taho , kono onon saa'i kala no moƴƴani on .
Ko fii aduna on waawataa on aɲude , min non , himo joganii lan ngayngu , ɓay miɗo seeditaade e hoore makko wonde kuuɗe makko ɗen ko bonɗe .
Onon yahee ka juldeere . Min mi alaa yahude taho e nden juldeere , ko fii saa'i an on hewtaali taho . »
Ɓay wonii o wi'ii ɓe ɗun , o wonti Jaliilu ɗon .
Ɓay wonii neene-gootooɓe makko ɓen yahii ka juldeere , kanko kadi o yahi , kono e nder gundoo e ɓaawo hollitagol .
Tawi hooreeɓe Yahuudiyankeeɓe ɓen no ɗaɓɓa mo , wi'a : « Ko honto o woni ? »
Tawi ŋunu-ŋunu fii makko on no ɗuuɗi e hakkunde yimɓe ɓen . Woɓɓe e maɓɓe no wi'a : « Ko o neɗɗo moƴƴo » , ɓeya ɓen kadi no wi'a : « Oo'o , o majjinay woni jamaa on . »
Kono tawi hay gooto alaa wowlude fii makko e kene sabu kulol hooreeɓe Yahuudiyankeeɓe ɓen .
Wa fewndo ko juldeere nden feccii e hakkunde , Iisaa yahi ka juulirde mawnde woni e jannugol .
Onsay Yahuudiyankeeɓe ɓen ŋalɗi , ɓe wi'i : « Ko honno oo andiri bindi ɗin , o jangaali ! »
Onsay Iisaa jaabii ɓe , wi'i : « Gandal an ngal hinaa e an iwi , kono ko e Nuluɗo lan on .
Kala faalaaɗo waɗude faale Alla on anday si ko e makko ndee jannde iwri , e si tawii ɗii konguɗi an ko e immorde e an min .
On mo no wowlude konguɗi iwruɗi e mun , haray ko hoore mun woni ɗaɓɓande darja , kono on mo no ɗaɓɓude darja nuluɗo ɗun on , haray on ko goongaajo , haray angal peewal alaa e makko .
E hara Muusaa jonnaano on Sariya on ? Kono hay gooto e mon jokkaali on Sariya . E ko fii honɗun non eɓɓanton warugol lan ? »
Yimɓe ɓen jaabii mo , wi'i : « An , jinnaaru no e maa ! Ko hombo woni ɗaɓɓude no warire ? »
Onsay Iisaa jaabii ɓe , wi'i : « Mi waɗii kuugal gootal , on fow on ŋalɗii .
Muusaa yamirii on sunningol , hay si tawii non ɗun wonaa e makko iwri , kono ko e maamaaɓe mon ɓen . Kono onon hiɗon waɗude ɗun e ɲalaande fowteteende nden .
Si goɗɗo sunninaama e asewe , fii tun wota Sariya Muusaa on bonne , haray ko fii honɗun seytinanton mi fii miɗo sellini goɗɗo o fow makko e asewe , ɗun ko ɲalaande fowteteende e mun nden ?
Awa accee ɲaawirgol ko sikkuɗon kon tun , kono ɲaawee ɲaawoore feewunde . »
Tun , woɓɓe e hoɗuɓe Yerusalaam ɓen woni e wi'ugol : « E hara hinaa oo wonaa ɗaɓɓeede fii waregol ?
E hino ka o woni wowlude e kene , o alaaka wi'eede hay huunde . E taw si hara yeesooɓe ɓen fottii wonde ko oo woni Almasiihu on ?
E hin-le hiɗen andi oo ɗoo ko mo o honto , kono nde Almasiihu on ari , hay gooto andataa ko mo o honto . »
Onsay Iisaa ewnii fewndo ko o jannata ka juulirde mawnde , o wi'i : « Hiɗon andi lan , hiɗon andi kadi ko mo mi honto . E hara-le wonaa hoore an mi arani , kono Imminɗo lan on ko o goonga , onon-le on andaa mo .
Min non miɗo andi mo , ɓay ko ka makko mi iwri , ko kanko nulimmi . »
Onsay ɓe woni e ɗaɓɓugol no ɓe nangira mo , kono laatii hay gooto fawaali mo jungo , ko fii hari saa'i makko on hewtaali .
Buy e hakkunde jamaa on gomɗini mo , ɓe wi'i : « E hara , nde Almasiihu on aroyi , taw si o waɗoyay maandeeji hawniiɗi ɓurɗi ɗi oo ɗoo waɗi ɗin ? »
Ɓay Fariisiyaaɓe ɓen nanii ko jamaa on woni sowndaade fii makko kon , onsay hooreeɓe yottinooɓe sadaka ɓen e Fariisiyaaɓe ɓen immini suufaaɓe ko nanga mo .
Kono Iisaa wi'i : « Miɗo wondi e mon taho seeɗa si mi yiltitoo ka Nuluɗo lan on .
Onsay on ɗaɓɓitay lan , on yi'ataa lan , e ka mi wonoyta ɗon , on waawoytaa yahoyde ɗon . »
Onsay hooreeɓe Yahuudiyankeeɓe ɓen wi'indiri : « E hara ko honto o yahoyta fii wota en tawoy mo ? E hara o yahay e jamaa men saakitiiɗo e hakkunde Gereekiyankeeɓe ɓen , o janna ɓen Gereekiyankeeɓe ?
Ko honɗun woni ngol kongol ngol o wi'i wonde : On ɗaɓɓay lan , on yi'ataa lan , e ka mi yahata ɗon on waawataa hewtoyde ɗon ? »
Ɲalaande sakkitorde juldeere nden , ɗun ko ɲalaande ɓurnde mawnude nden , Iisaa immii , o ewnii , o wi'i : « On mo no ɗonɗaa yo aru e an , o yara !
Ko fii kala on gomɗinɗo lan , canɗi ndiyan wurnayɗan ɓulay e ontigi , wano bindi ɗin wi'iri non . »
Tawi ko Iisaa woni wowlude fii mun ko Ruuhu Allaahu mo gomɗinɓe mo ɓen yeɗoytee on , ko fii hari Ruuhu Allaahu on yeɗaaka taho , ɓay hari kanko Iisaa o ƴentinaaka taho ka mangural .
Ɓay woɓɓe goo e hakkunde jamaa on nanii ɗin konguɗi , ɓe wi'i : « Sikke woo alaa , ko oo woni Annabaajo habbanooɗo on ! »
Tawi ɓeya no wi'a : « Ko oo woni Almasiihu on ! » Ɓeya kadi no wi'a : « E hara ko diiwal Jaliilu Almasiihu on feeɲirta ?
E hara defte ɗen wi'aali wonde Almasiihu on ko e jurriya Daawuuda on iwata , e hoore ɗun ko e koɗolun no wi'ee Bayti-Lahiimi , ɗun ko ka Daawuuda wonnoo ɗon , o feeɲata ? »
Ɗun waɗi haa jamaa on yeddondiri sabu makko .
Woɓɓe e hakkunde maɓɓe faalaa mo nangude , kono hay gooto fawaali mo juuɗe .
Onsay suufaaɓe ɓen yiltitii ka hooreeɓe yottinooɓe sadaka ɓen e ka Fariisiyaaɓe ɓen , ɓen wi'i suufaaɓe ɓen : « Fii honɗun on addaali mo ? »
Suufaaɓe ɓen jaabii ɓe , wi'i : « Hay gooto yewtiraali wano oo neɗɗo yewtirta nii ! »
Fariisiyaaɓe ɓen jaabii ɓe kaɲun kadi , wi'i : « E hara onon kadi , ɗun faljinii on ?
Kaa hara no woodi goɗɗo e yeesooɓe ɓen maa goɗɗo e Fariisiyaaɓe ɓen gomɗinɗo mo ?
Kono oo jamaa mo andaa Sariya ko huɗaaɗo ! »
Onsay Nikodiyuusu jeydaaɗo e maɓɓe kamɓe Fariisiyaaɓe ɓen , ɗun ko yiidoynooɗo e Iisaa e saa'i goo , wi'i ɓe :
« E hara Sariya men on no waawi ɲaawude sifa oo neɗɗo ado jentaade mo , anden ko honɗun o waɗi ? »
Kamɓe kadi ɓe jaabii mo , ɓe wi'i : « E hara an kadi , ko mo a Jaliilu ? Tasko moƴƴa , a taway annabaajo feeɲirtaa Jaliilu . »
Onsay mo kala e maɓɓe yiltitii ka suudu mun .
Iisaa kaɲun yaari ka Fello Zaytuuni .
Kono no weetirnoo , o arti kadi ka juulirde mawnde . Jamaa on fow kadi ari e makko , o jooɗii , o woni e jannugol ɓe .
Onsay jannooɓe fii Sariya on ɓen e Fariisiyaaɓe ɓen addi debbo mo ɓe nangi no waɗa jinaa , ɓe joɗɗini mo hakkunde .
Ɓe wi'i Iisaa : « Karamoko , oo debbo nanga no waɗa jinaa .
Ko fii ka Sariya , Muusaa no yamiri fiɗugol sifa oo kaaƴe . An non , ko honɗun wi'uɗaa ? »
Tawi ko ɓe wonnoo wi'irde ɗun , ko fii ndarndagol mo fii no ɓe heɓira feere no ɓe tooɲira mo . Kono Iisaa ugginii , o nangi windirgol hondu makko ndun ka leydi .
Nde tawnoo hiɓe catii e landagol mo tun , o ɓantii , o wi'i ɓe : « On mo aldaa e junuubu hakkunde mon yo ado fiɗude mo hayre . »
O ugginii kadi , o woni e windugol ka leydi .
Ɓay wonii ɓen nanii ɗun , ɓe sortori gooto gooto , gila e ɓurɓe mawnude ɓen , lutti ɗon Iisaa tun e debbo wonnooɗo on ka hakkunde .
Ɓawto ɗun Iisaa ɓantii , wi'i mo : « Debbo , honto tooɲuɓe ma ɓen woni ? E hay gooto fawaali ma ɲaawoore ? »
Debbo on jaabii , wi'i : « Koohoojo , hay gooto . » Iisaa kadi wi'i mo : « Min kadi men , mi faawaali ma ɲaawoore . Yahu , wota a waɗitu junuubu hande kadi . »
Ɓawto ɗun Iisaa yewti yimɓe ɓen , o wi'i : « Ko min woni Ndaygu aduna on . Kala on jokkuɗo lan yahataa han kadi ka nder niɓe , e hoore ɗun , ontigi heɓay ndaygu ngurndan ɗan . »
Sabu ɗun Fariisiyaaɓe ɓen wi'i mo : « Hiɗa seeditanaade hoore maa , awa seeditoore maa nden wonaa goonga . »
Iisaa kadi jaabii ɓe , wi'i : « Hay si mi seeditani hoore an , haray nden seeditoore an ko goonga , ko fii miɗo andi ko honto mi iwi e ko honto mi yahata . Kono onon on andaa ko honto mi iwi e ko honto mi yahata .
Onon , ko no yimɓe ɓen ɲaawirta non ɲaawirton , min non , mi ɲaawataa hay gooto .
Min si mi ɲaaway , haray ɲaawoore an nden ko nde goonga , ko fii haray wonaa min tun , miɗo wondi e Baabaajo on , ɗun ko on Nuluɗo lan .
No windii ka Sariya mon wonde seeditoore ɗiɗo ko goonga .
Min miɗo seeditanaade hoore an , awa kadi Baabaajo , Nuluɗo lan on , no seeditaade fii an . »
Onsay ɓen wi'i mo : « Ko honto non ben maa woni ? » Iisaa jaabii ɓe , wi'i : « On andaa lan , min woo , Ben an woo . Si hiɗon andunoo lan , harayno hiɗon andi Ben an . »
Ko ka nder nokkuure ka arkawal sadaka ngal woni ɗon , Iisaa wowli ɗii konguɗi , fewndo ko o jannata ka juulirde mawnde . Laatii hay gooto nangaali mo , ko fii hari saa'i makko on hewtaali taho .
Iisaa wi'i ɓe fahin : « Mi yahay , kono on ɗaɓɓitay lan , maayon e nder junuubu . Onon on waawataa hewtoyde ka min mi yahata ton . »
Onsay hooreeɓe Yahuudiyankeeɓe ɓen wi'indiri : « E hara o wartoto , ɓay o wi'ii : On waawataa hewtoyde ka mi yahata ton ? »
O wi'i ɓe kadi : « Onon ko on ɓe ley gaa , min ko mo mi ka dow . Ko fii onon , ko on ɓe oo aduna , min non wonaa mo mi oo aduna .
Ko ɗun waɗi si mi wi'ay on , on maayay e nder junuubi mon . Ko fii , si on gomɗinaali wonde ko min woni Wonɗo on , on maayay e nder junuubu mon . »
Onsay ɓen landii mo : « Ko hombo wonu-maa an ? » Iisaa kadi jaabii ɓe , wi'i : « Ko ko mi wi'i on kon gila ka fuɗɗoode .
E telen-ma mon , miɗo mari buy ko mi wowla e ko mi ɲaawa . Kono Nuluɗo lan on ko o goonga , awa kadi ko mi naniri mo kon , mi hollay ɗun aduna on . »
Laatii ɓe faamaali ko fii Baabaajo on o yewti ɓe .
Iisaa wi'i ɓe fahin : « Nde yowuɗon Ɓii-Aaden on , onsay on anday ko min woni Wonɗo on , awa kadi mi alaa waɗude hay huunde immorde e an min , kono ko wano Baabaajo on jannirimmi non mi woni yewtirde .
Nuluɗo lan on no wondi e an , o accitaali lan min tun , ko fii min miɗo waɗude soono woo ko welata mo kon . »
Ɓay o wowlirii nii , ɗuuɗuɓe gomɗini mo .
Onsay Iisaa wi'i Yahuudiyankeeɓe gomɗinɓe mo ɓen : « Si on duumike e wuurirgol kongol an ngol , haray ka haqiiqa , ko on taalibaaɓe an .
Onsay on anday goonga on , goonga on watta on rinɗinaaɓe . »
Onsay ɓen jaabii mo , ɓe wi'i : « Menen ko men jurriya Ibraahiima , haa hande men wonaali maccuɓe hay gooto . Ko honno non wi'irtaa men wonay rinɗinaaɓe ? »
Iisaa jaabii , wi'i : « Ka haqiiqa haqiiqa mi andinii on , kala waɗoowo junuubu haray ko o maccuɗo junuubu .
Maccuɗo wontataa ɓeynguure jeyɗo ɗun haa poomaa , kono ɓiɗɗo on ko ɗon jeyaa haa poomaa .
Ko ɗun waɗi si Ɓiɗɗo on non rinɗinii on , haray on wonii rimɓe tigi .
Miɗo andi wonde ko on jurriya Ibraahiima , kono hiɗon ɗaɓɓude no wariron mi , ko fii kongol an ngol heɓaali werde e mon .
Min non miɗo wowlude ko mi yi'i ka Ben an kon . Kono onon hiɗon waɗude ko nanirɗon baaba mon kon . »
Onsay ɓen jaabii mo , ɓe wi'i : « Ko Ibraahiima woni ben amen . » Iisaa kadi wi'i ɓe : « Si tawii ko on iwdi Ibraahiima , haray waɗee kuuɗe Ibraahiima ɗen .
Kono jooni onon , hiɗon ɗaɓɓude no wariron mi , min oo neɗɗo wowlanɗo on goonga mo mi naniri Alla , kono Ibraahiima kan waɗaali ko nandi e ɗun .
Ko kuuɗe baaba mon ɗen wonɗon waɗude ! » Ɓen kadi wi'i mo : « Menen hinaa men ɓiɓɓe heɓiraaɓe nii , ko gooto men mari baaba , on-le ko Alla ! »
Onsay Iisaa wi'i ɓe : « Si tawii ko Alla wonnoo Ben mon , on yiɗayno lan , ko fii ko ka Alla mi iwri , mi ari . Mi aranaa hoore an , kono ko kanko nulimmi .
E ko fii honɗun on alaa faamude ko mi woni on wowlande kon ? Ko ɓay on waawataa heɗaade konguɗi an ɗin .
Ko fii , ko Ibuliisa woni baaba mon , e hin-le hiɗon faalaa waɗude faaleeji baaba mon ɗin . On-le o woniino waroowo gila ka fuɗɗoode , o jaɓaali daraade e goonga , ɓay goonga on alaa e makko . Nde o wowli fenaande nden woo , haray ɗun ko e jikku makko on iwri , ko fii ko o fenoowo , awa kadi ko o baaba penaale .
Min non , ɓay miɗo wowlude goonga , on hoolotaako lan .
Ko hombo e mon waawi hollude wonde mi waɗii junuubu ? Si mi wowlii goonga , ko honɗun haɗata hooloɗon mi ?
Ko fii , mo Alla on heɗoto daaluyeeji Alla ɗin . Kono onon , on heɗotaako , ɓay hinaa on ɓe Alla . »
Onsay Yahuudiyankeeɓe ɓen jaabii mo , wi'i : « Kere men alaa goonga si men wi'i ko a Samariyankeejo , awa kadi jinna no e maa ? »
Kono Iisaa jaabii ɓe , wi'i : « Min , jinna alaa e an , kono mi teddinay woni Ben an , kono onon hiɗon hayfinde lan .
Min mi alaa ɗaɓɓande hoore an darja . No woodi Wonɗo lan ɗaɓɓande , ɲaawa kadi .
Ka haqiiqa haqiiqa mi andinii on , mo ɗoftike kongol an ngol , o maayataa few . »
Yahuudiyankeeɓe ɓen wi'i mo : « Jooni non men andii jinna no e maa . Ko fii Ibraahiima maayiino , annabaaɓe ɓen kadi wano non , an non hiɗa wi'ude : mo ɗoftike kongol an ngol , o maayataa few .
E hara a ɓuru Ibraahiima baaba amen mawnude ? On-le maayii , annabaaɓe ɓen kadi maayii . Ko hombo waɗuɗaa hoore maa ? »
Iisaa jaabii ɓe kadi , wi'i : « Si mi mawninii hoore an , haray darja an on ko fus . Ko Ben an darjintammi , on mo wi'uɗon ko Alla mon .
E hara-le on andaa mo , min non miɗo andi mo . Si mi wi'iino mi andaa mo , harayno mi wonii fenoowo , mi wa'ii wa mon . Kono-le miɗo andi mo , miɗo ɗoftii kongol makko ngol .
Ben mon Ibraahiima weltorno yi'ugol ɲalaande arugol an , ɓay o yi'ii nde , o weltii . »
Hooreeɓe Yahuudiyankeeɓe ɓen kadi wi'i mo : « Hay a heɓaali duuɓi cappanɗe jowi , a yi'ii Ibraahiima ? »
Iisaa jaabii ɓe , wi'i : « Ka haqiiqa haqiiqa mi andinii on , ado Ibraahiima woodeede , hari min miɗo woodaa . »
Ko sabu ɗin konguɗi ɓe hocciri kaaƴe fii fiɗugol mo , kono Iisaa suuɗii , yalti ka juulirde mawnde .
E nder ko Iisaa feƴƴata kon , o yi'i neɗɗo heɓidaaɗo e mbunɗan .
Taalibaaɓe makko ɓen landii mo , wi'i : « Karamoko'en , e hara oo e mawɓe mun ɓen , ko hombo e maɓɓe waɗi junuubu haa si o heɓidaa e mbunɗan ? »
Iisaa jaabii ɓe , wi'i : « Hinaa kanko , hinaa mawɓe makko ɓen waɗi junuubu , kono ko fii no kuuɗe Alla ɗen feeɲira e makko .
Ko ɲalorma haanuɗen gollirde golle Nuluɗo lan on . Ko fii jemma no ara mo tawata hay gooto waawataa gollude e mun .
Fannii miɗo ka aduna , ko min woni Ndaygu aduna on . »
Ɓay o gaynii wi'ude ɗun , onsay o tutti ka leydi , o waɗiri tuutaaɗe ɗen loopun , o ƴetti kun loopun , o wuji ka gite bunɗo on .
O wi'i mo : « Yahu sulmoyoɗaa ka beelun Siluwaama . » ( Siluwaama no firi « nulaaɗo » . ) O yahi , o sulmoyii ɗon , tawi ko o artata ko o wuntuɗo .
Onsay kawtalɓe makko ɓen e woowunooɓe yi'ude himo toroo ɓen nangi e wi'ugol : « E hara hinaa oo jooɗinoo no toroo ? »
Woɓɓe e maɓɓe wi'i : « Ko kanko . » Ɓeya kadi wi'i : « Wonaa , ɓe nandu tun . » Onsay kanko tigi o wi'i : « Ko min tigi . »
Ɓe wi'i mo : « Ko honno wuntirɗaa ? »
O jaabii ɓe , o wi'i : « Ko goɗɗo no wi'ee Iisaa waɗi loopun , wuji ka gite an , wi'immi : Yahu sulmoyoɗaa Siluwaama . Min kadi mi yahi , mi sulmoyii . Awa e hino mi wuntii . »
Ɓe wi'i mo : « Ko honto on neɗɗo woni ? » O jaabii ɓe : « Mi andaa . »
Onsay ɓe naɓi on wumunooɗo ka Fariisiyaaɓe ɓen .
( Tawi ko e ɲalaande fowteteende e mun , ɗun ko asewe , woni ko Iisaa waɗi loope ɗen ka gite makko , o wuntini mo . )
Ko ɗun waɗi si Fariisiyaaɓe ɓen kadi landii mo , ɓe wi'i ko honno o hettiri gite makko ɗen . O jaabii ɓe : « Ko loope o waɗi ka gite an , mi sulmii tun , mi yi'i ! »
Ko e hoore ɗun Fariisiyaaɓe goo wi'i : « Oo neɗɗo hinaa iwruɗo ka Alla , ko fii o alaa teddinde ɲalaande fowteteende nden . » Tawi woɓɓe no wi'a : « Ko honno neɗɗo waɗoowo junuubu waawirta waɗude sifa ɗii maandeeji hawniiɗi ? » Onsay yeddondiral waɗi hakkunde maɓɓe .
Ɓe wi'i fahin wumunooɗo on : « An ko honɗun wi'uɗaa fii on wuntinɗo ma ? » O jaabii : « Ko o annabaajo . »
Tawi hooreeɓe Yahuudiyankeeɓe ɓen hoolanooki wonde ko wumunooɗo wunti , ado ɓe noddude mawɓe makko ɓen , ɓe landoo ,
ɓe wi'a : « Oo mo wi'oton heɓida e mbunɗan , ko ɓiɗɗo mon ? Ko honno oo woni yiirude jooni ? »
Mawɓe makko ɓen jaabii , wi'i : « Menen , meɗen andi oo ko ɓiɗɗo amen , awa kadi o heɓida e mbunɗan .
Kono men andaa ko honno o yiiri jooni . Men andaa kadi ko hombo wuntini mo . Landee mo kanko , o heɓii duuɓi fii yewtangol hoore makko . »
Tawi ko mawɓe makko ɓen wi'iri ɗun ko fii hari hiɓe huli hooreeɓe Yahuudiyankeeɓe ɓen , ko fii hari ɓen nanondirii wonde mo qirritike Iisaa ko Almasiihu , ontigi yaltinte ka juulirde .
Ko ɗun waɗi si mawɓe makko ɓen wi'i : « O heɓii duuɓi , landee mo . »
Onsay Fariisiyaaɓe ɓen nodditi fahin on neɗɗo wumunooɗo , ɓe wi'i mo : « Woondirii Alla ! Ko fii menen meɗen andi oo neɗɗo ko junuubankeejo . »
Kanko kadi o jaabii ɓe , o wi'i : « Si tawii on ko junuubankeejo , min mi andaa . Miɗo andi tun huunde wootere : hari ko mi bunɗo , jooni mi wuntii . »
Ɓen wi'i mo fahin : « Ko honɗun on waɗan-maa ? Ko honno o wuntinir-maa ? »
Kanko kadi o jaabii ɓe , o wi'i : « Hari mi wowlanii on , kono on heɗaaki . Ko honno faaliraɗon nanirde kadi ? E hara onon kadi on faalaa wonude taalibaaɓe makko ? »
Onsay ɓe yenni mo , ɓe wi'i : « Ko an woni taalibaajo makko on , menen ko men taalibaaɓe Muusaa .
Ko men andi , Alla yewtiino Muusaa , kono oo ɗoo , men andaa ko mo o honto . »
Onsay on neɗɗo jaabii ɓe , wi'i : « E hino ko ŋalɗini kon , ko ko tawi kon o wuntinii lan , e hin-le on andaa ko mo o honto .
Kono hiɗen andi Alla jaabinantaa junuubankeejo , kono si goɗɗo ko dewo Alla , o waɗii faale makko on , haray o jaabinanay mo .
Awa kadi haa hande en nanaali no wi'ee goɗɗo wuntinii heɓidaaɗo e mbunɗan .
Si tawiino oo neɗɗo wonaa mo Alla , o waawataano waɗude hay fus . »
Onsay ɓen jaabii mo , wi'i : « An , oo heɓidaaɗo a fow maa e junuubu , ko an jannata men ? » Onsay ɓe bugii mo ka yaasi .
Iisaa humpitii wonde ɓe ferike on wumunooɗo ka yaasi . Onsay kanko Iisaa o ari , o tawi mo , o wi'i mo : « Hiɗa gomɗini Ɓii-Aaden on ? »
On jaabii mo , wi'i : « Ko hombo woni on , yaa an Koohoojo , fii yo mi gomɗin mo ? »
Iisaa wi'i mo : « A yi'ii ontigi . Oo wonɗo ma wowlande ko kanko . »
Kanko kadi o wi'i : « Koohoojo , mi gomɗinii . » Onsay o sujjani mo .
Iisaa wi'i fahin : « Ko fii ɲaawoore addimmi ka aduna ɗoo , fii yo ɓe yi'ataa ɓen yi'u , e yo yi'ooɓe ɓen wumu . »
Ɓay woɓɓe e Fariisiyaaɓe wondunooɓe e makko ɓen nanii ɗin konguɗi , ɓe wi'i mo : « Kere menen kadi , ko men bumɓe ? »
Iisaa jaabii ɓe , wi'i : « Si tawno hara ko on bumɓe , on heɓataano junuubi , kono ɓay jooni hiɗon wi'ude hiɗon yi'a , ko non luttidirton e junuubi mon . »
« Ka haqiiqa haqiiqa mi andinii on , on mo ƴawi nokku goo , naati ka kula baali , hara hinaa ka dambugal o rewri , haray on neɗɗo ko ngujjo , jattoowo .
Kono on naatirɗo ka dambugal kula , ko on woni ngaynaako baali ɗin .
Aynoowo dambugal kula on udditanay mo , baali ɗin nana hawa makko , o noddira baali ɗi o jeyi ɗin inɗe majji , o yaltina ɗi .
Nde o yaltini ɗi makko ɗin fow woo , o wontay yeeso majji , ɗi jokka mo , ko fii hiɗi andi hawa makko kan .
Ɗi jokkataa janano few , kono ɗi dogay mo , ɗi woɗɗitoo , ko fii ɗi andaa hawa jananɓe ɓen . »
Ɓay Iisaa waɗanii ɓe ngal misal , laatii ɓe faamaali ko o wi'i ɓe .
Iisaa wi'i ɓe kadi : « Ka haqiiqa haqiiqa mi andinii on , ko min woni dambugal baali ɗin .
Adinooɓe lan arude ɓen fow ko wuyɓe e jattooɓe , kono baali ɗin heɗanooki ɓe .
Ko min woni dambugal ngal . Mo naatirii lan o dandete , o naatay , o yalta , o heɓa faggorde .
Ngujjo on kan ko aranta ko fii wujjugol , wara , hayrina . Min non ko mi arani ko fii yo baali ɗin heɓu ngurndan , hara ko ngurndan heewuɗan .
« Ko min woni Ngaynaako Moƴƴo on , ko fii ngaynaako moƴƴo on okkitiray ngurndan mun ɗan fii baali mun ɗin .
Kono wonaa faggiroowo fii njoddi on woni ngaynaako on , wonaa on jeyi baali ɗin . No onɗon yi'iri saafaandu no ara , o accay ɗon baali ɗin , o doga , saafaandu ndun ukkoo e majji , saakita ɗi .
Ko on neɗɗo waɗirta ɗun ko fii ko njoddi wonani mo e ɗen golle , o haajetaake e ɗin baali .
« Ko min woni Ngaynaako Moƴƴo on . Miɗo andi baali an ɗin , awa kadi baali an ɗin no andimmi ,
wano Baabaajo on andirimmi non e wano mi andiri Baabaajo on non , awa kadi mi okkitiray ngurndan an ɗan fii baali an ɗin .
Miɗo mari baali goo kadi ɗi tawaaka e oo kula ɗoo . Ɗin kadi bee si mi addu ɗi , ɗi nana hawa an kan , ɗi wona wuro wooto , ɗi wona e ngaynaako gooto .
Baabaajo on no yiɗi lan , ko fii mi okkitiray ngurndan an ɗan , mi hettitoya ɗan kadi .
Hay gooto sortataa ɗan e an , kono ko min tigi okkitirta ɗan . Miɗo mari bawgal okkitirgol ɗan e bawgal hettugol ɗan . Ɗun ko yamiroore nde mi heɓiri Ben an non . »
Sabu ɗin konguɗi , yeddondiral waɗi hakkunde Yahuudiyankeeɓe ɓen kadi .
Buy e maɓɓe tawi no wi'a : « Jinna no e oo . Oo ko feetuɗo . Ko fii honɗun heɗantoɗon mo ? »
Tawi ɓeya ɓen kadi no wi'a : « Ɗii konguɗi hinaa ɗi mo jinna . E hara jinnawii no waawi wuntinde bumɓe ? »
Tawi juldeere fii anditugol laɓɓintineede juulirde mawnde nden no waɗude Yerusalaam , ɗun hawrondiri ko dabbunde .
Tawi Iisaa no jinda ka Tungarru Sulaymaana , ɗun ko ka juulirde mawnde .
Onsay Yahuudiyankeeɓe ɓen hundi mo , ɓe wi'i mo : « Ko haa honde tuma humpintaa men ? Si tawii ko an woni Almasiihu on , laaɓan men ! »
Iisaa kadi jaabii ɓe , wi'i : « Mi yeetike on , kono on hoolaaki . Kuuɗe ɗe mi woni waɗude ɗen e innde Ben an no seeditii fii an .
Kono on hoolotaako , ɓay wonaa on baali an .
Kono baali an ɗin kan heɗoto lan , min miɗo andi ɗi , ɗi jokkay lan kadi .
Mi yeɗay ɗi ngurndan poomayankejan ɗan , hara ɗi mulataa han kadi , awa kadi hay gooto ittataa ɗi e juuɗe an .
Ben an , on Yeɗuɗo lan ɗi , no mawni ɓuri fow , awa hay gooto waawataa ittude ɗi e juuɗe Baabaajo on .
Min e Baabaajo on ko men Gooto . »
Yahuudiyankeeɓe ɓen hocci kadi kaaƴe fii fiɗugol mo .
Iisaa wi'i ɓe kadi : « Mi hollii on kuuɗe moƴƴe buy iwruɗe ka Baabaajo on . E hara ko hongal e ɗen kuuɗe wonɗon mi fiɗirde kaaƴe ? »
Onsay Yahuudiyankeeɓe ɓen jaabii mo , wi'i : « Men fiɗirtaa ma fii kuugal moƴƴal , kono ko fii ko hoynuɗaa kon , e tawde kadi an , ko a neɗɗo , hiɗa waɗitii Alla . »
Iisaa jaabii ɓe kadi , wi'i : « E hara windaaki ka Sariya mon : Allaahu on daali : ko on allaaɓe . ?
Ɓay non Alla noddirii ɓee ɓe daaluyee makko on tuggaa e mun : allaaɓe , e hin-le bindi ɗin montotaako ,
haray ko honno wi'irton on mo Baabaajo on suɓii , nuli ka aduna no hoynude , fii tun mi wi'ii ko mi Ɓiɗɗo Alla ?
Si mi waɗaali kuuɗe Ben an ɗen , haray wota on hoolo lan .
Kono si mi waɗii ɗe , hay si on hoolotaako lan , hoolee ɗe kanje kuuɗe ɗen , fii no andiron faamon wonde Baabaajo on no e an , min kadi miɗo e makko . »
Ɓe ɗaɓɓi kadi no ɓe nangira mo , kono o laawii ɓe .
Ɓay Iisaa iwii ɗon , o yiltitii gaɗa Yurdayniwol ka Yaayaa lootaynoo maande tuubuubuyee ɗon aranun , o daakii ɗon .
Yimɓe buy ari e makko , tawi hiɓe wi'a : « Yaayaa kaɲun waɗaali maande hawniinde woo , kono ko Yaayaa wi'i e hoore oo neɗɗo kon fow ko goonga . »
Buy gomɗini mo ɗon .
Gorko wi'eteeɗo Laazaru nawnuno ka saare Betanii , ka Mariyatu e miɲan mun Mariyama hoɗunoo ɗon .
Ko Mariyama on juurunoo angiri ka koyɗe Koohoojo on , o fittiri ɗe sukundu makko ndun . Tawi ko Laazaru oo nawnunooɗo woni bandiraawo makko on .
Onsay ɓen bandiraaɓe Laazaru ɗiɗo immini goɗɗo haa e Iisaa ko andinoya mo , wi'a : « Koohoojo , giɗo maa on no nawni . »
Ɓay Iisaa humpitike ɗun , o wi'i : « Wonaa ndee nawnaare ɗoo warata mo , kono nde hollay mangural Alla ngal , fii no Ɓiɗɗo Alla on mawniniree sabu mayre . »
Ko fii hari Iisaa no yiɗi Mariyatu e Mariyama miɲɲiraawo mun on , kaɲun e Laazaru bandiraawo maɓɓe on .
Ɓay wonii o andii on no nawni , o wonti e nden nokkuure ka o wonnoo ɗon balɗe ɗiɗi .
Onsay o wi'i taalibaaɓe ɓen : « Yiltitoɗen ka diiwal Yahuuda . »
Taalibaaɓe ɓen wi'i mo : « Karamoko'en , ko neeɓaali koo , Yahuudiyankeeɓe ɓen no etaade no fiɗira on kaaƴe . E on yiltitoto ɗon ? »
Iisaa kadi jaabii ɓe , wi'i : « E nder ɲallal ngal hinaa saa'iiji sappoo e ɗiɗi ? Awa si goɗɗo yaarii ɲalorma , o feggotaako , ɓay haray himo yi'irde ndaygu oo aduna .
Kono si goɗɗo yaarii jemma , o feggoto , ko fii haray ndayganaa mo . »
Ɓawto ɗin konguɗi o wi'i ɓe : « Laazaru , giɗo men on , ɗaanike , kono miɗo yahude fii findingol mo . »
Taalibaaɓe ɓen wi'i mo : « Koohoojo , si tawii o ɗaani , o ndikkay . »
Tawi Iisaa ko yewti ko fii mayde Laazaru nden , kono kamɓe ɓe sikki ko fii ɗoyngol tun o wowli .
Onsay Iisaa laaɓani ɓe , o wi'i ɓe : « Laazaru maayii .
Kono miɗo weltii fii mon tawde hari mi alaa ton fii no gomɗiniron . Jooni yahen ka o woni ton . »
Onsay Tooma , jammaaɗo Siwtaaɗo on , wi'i taalibaaɓe heddiiɓe ɓen : « Mahen enen kadi , maayiden e makko ! »
Ɓay wonii Iisaa hewtii , o tawi Laazaru heɓii balɗe nay ka yenaande .
Tawi hakkunde Betanii ɗon e Yerusalaam yonaa kilomeeterji tati leydi .
Tawi Yahuudiyankeeɓe buy no ari ka Mariyatu e Mariyama fii yarlingol ɓe mayde bandiraawo maɓɓe on .
Ɓay wonii Mariyatu humpitike wonde Iisaa no arude , o yahi fottugol e makko , Mariyama kaɲun lutti jooɗaade ka suudu .
Mariyatu wi'i Iisaa : « Koohoojo , si tawno hiɗon ɗoo , bandiraawo an on maayataano .
Kono haa jooni miɗo andi kala ko toriɗon Alla , Alla waɗanay on . »
Onsay Iisaa wi'i mo : « Bandiraawo maa on immitoto . »
Mariyatu jaabii mo , wi'i : « Miɗo andi o immitoyto ka ummutal , ɗun ko ka ɲalaande sakkitorde . »
Iisaa kadi wi'i mo : « Ko min woni Ummutal ngal e Ngurndan ɗan . Kala gomɗinɗo lan wuuray , hay si o maayii non .
Kala wurɗo gomɗinɗo lan maayataa han kadi . Hiɗa hoolii ɗun ? »
Mariyatu wi'i mo : « Eyyo , yaa an Koohoojo , miɗo gomɗini ko an woni Almasiihu on , Ɓiɗɗo Alla , haanuɗo arude ka aduna on . »
Ɓay kanko Mariyatu o wi'ii ɗun , o yiltitii , o noddoyi Mariyama miɲɲiraawo makko on , o wi'i mo e gundoo : « Karamoko'en no ɗoo , hiɓe noddude ma . »
Nde Mariyama nanirnoo ɗun , o hawtii nde wootere , o yahi e makko .
Tawi hari Iisaa naataali taho ka nder hoɗo , himo e nden nokkuure ka Mariyatu fottunoo e makko ɗon .
Yahuudiyankeeɓe wondunooɓe e Mariyama ka suudu ɓen fii yarlingol mo yi'i himo hawtoo tun yalta , ɓen kadi jokki mo , ko fii hari hiɓe sikka himo yahude wulloygol ka yenaande .
Ɓay wonii Mariyama hewtii ka Iisaa woni ɗon , o yi'ii mo , o yani e ley koyɗe makko , o wi'i : « Koohoojo , si tawno hiɗon ɗoo , bandiraawo an on maayataano ! »
Ɓay Iisaa yi'ii himo wulla , awa kadi Yahuudiyankeeɓe ɓe o ardi ɓen kaɲun kadi no wullude , ɗun yurmi mo ka wonkii haa ɓernde makko jiɓii .
Onsay kanko Iisaa o wi'i : « Ko honto surruɗon mo ? » Ɓe jaabii mo : « Koohoojo , seenee tinon ! »
Iisaa mbojji .
Onsay Yahuudiyankeeɓe ɓen wi'i : « Ndaaree no ɓe yiɗirnoo mo ! »
Woɓɓe e hakkunde maɓɓe wi'i : « Kanko , oo wuntinnooɗo bumɓe , e hara o waawataano waɗude kadi hara oo neɗɗo maayaali ? »
Ɗun yurmi Iisaa kadi , o ari ka yenaande , tawi ko fammeere ombiraande hayre .
Iisaa wi'i : « Pottinee hayre nden . » Mariyatu bandiraawo mayɗo on wi'i mo : « Koohoojo , o luuɓii jooni , ko fii ko balɗe nay on nii . »
Kono Iisaa wi'i mo : « E hinaa mi wi'iino ma , si tawii hiɗa gomɗini , a yi'ay mangural Alla ngal ? »
Onsay ɓe pottini hayre nden . Iisaa ɓanti gite mun ɗen , fewtini dow , wi'i : « Baaba , mi weltanike ma fii ko jaabinanɗaa mi kon .
Min miɗo andi hiɗa jaabinande lan saa'i kala , kono ko sabu ɓee yimɓe dariiɓe ɗoo mi wowliri , fii yo ɓe gomɗin wonde ko an nulimmi . »
Ɓay wonii o wi'ii ɗun , o ewnii ko tiiɗi , o wi'i : « Laazaru , yaltu ! »
Onsay mayɗo on yalti , tawi koyɗe ɗen e juuɗe ɗen no haɓɓiraa lincoy , himo buumiraa kasannge on . Onsay Iisaa wi'i ɓe : « Firtee mo , accon o yaha . »
Onsay ɓay buy e Yahuudiyankeeɓe arnooɓe ka Mariyama ɓen yi'ii ko Iisaa waɗi kon , ɓe gomɗini mo .
Kono woɓɓe e maɓɓe yahi tawoyi Fariisiyaaɓe ɓen , andini ɓen ko Iisaa waɗi kon .
Onsay hooreeɓe yottinooɓe sadaka ɓen e Fariisiyaaɓe ɓen mottindiri dental fewjooɓe ɓen , ɓe wi'i : « Ko honɗun waɗeten ? Ko fii oo neɗɗo no waɗude maandeeji hawniiɗi buy .
Si en accii o jokkirii nii , fow gomɗinay mo , awa kadi Roomiyankooɓe ɓen aroyay jatta nokkuure men hormorde nden e jamaa men on . »
Onsay goɗɗo e maɓɓe no wi'ee Qayaafa , tawi ko on wonnoo yottinoowo mawɗo sadaka e nden hitaande ɗon , o wi'i ɓe : « Onon on faamaali huunde .
Onon on andaa wonde no moƴƴani yimɓe ɓen ka aaden gooto maaya fii jamaa on , hara jamaa on fow mulaali . »
Tawi ngol kongol hinaa e makko kanko tigi iwri , kono ko ɓay ko kanko wonnoo yottinoowo mawɗo sadaka e nder nden hitaande ɗon , o hiitii wonde Iisaa no haani maayude fii jamaa Isra'iila on .
Ɗun non hinaa fii oo jamaa tun , kono ko fii no fayɓe Alla saakitiiɓe ɓen mottindiriree , wona moftal gootal .
Gila nden ɲande ɓe fottani fii warugol mo .
Laatii tawi Iisaa jindataa han kadi e kene hakkunde Yahuudiyankeeɓe ɓen . O iwi ɗon , o yahi e leydi kawtirndi e ɗon ndin ka wulaa e saare no wi'ee Efrayiima , o wondi ɗon e taalibaaɓe makko ɓen .
Tawi juldeere Yahuudiyankeeɓe , ɗun ko Juldeere Yawtaneede nden , ɓadike . Buy e yimɓe leydi ndin yahi Yerusalaam fii yo ɓe laɓɓino ado Juldeere Yawtaneede nden hewtude .
Tawi mo bee e maɓɓe no ɗaɓɓa Iisaa ka juulirde mawnde , wi'a : « Ko sikkuɗon ? E hara o arataa ka juldeere few ? »
Tawi non hooreeɓe yottinooɓe sadaka ɓen e Fariisiyaaɓe ɓen yamiriino wonde , si tawii goɗɗo no andi ka o woni , yo o wowlu fii no ɓe nangira mo .
Balɗe jeegoo ado Juldeere Yawtaneede nden , Iisaa ari ka wi'etee ɗon Betanii ka Laazaru , oo mo o immintinnoo e hakkunde mayɓe ɓen .
Ɓe moƴƴinani mo ɗon nafakka . Tawi ko Mariyatu wonnoo ɓannude , awa kadi Laazaru ko goɗɗo e wonnooɓe ɲaamidude e makko ɓen .
Mariyama kadi ƴetti wa feccere liitir angiri laaɓundi , satta-cogguuri , no wi'ee naar , o juuri ka koyɗe Iisaa , o fittiri koyɗe on ɗen sukundu makko ndun , suudu ndun heewi urngol angiri ndin .
Onsay goɗɗo e taalibaaɓe makko ɓen , ɗun ko Yudaasi Iskariiyu , ɗun ko oo janfoytooɗo mo , wi'i :
« Ko fii honɗun en yeeyaali ndii angiri yeru dinaruuji teemeɗɗe tati , okken miskinɓe ɓen ? »
Tawi o wiiraali ɗun wa si tawii himo aanannoo miskinɓe ɓen , kono ko ɓay hari ko o ngujjo , awa kadi ko kanko joginoo bonfo on , o ƴettayno ko waɗaa ton woo .
Kono Iisaa wi'i : « Terto mo , ko fii ɲande mi surrete o marirnoo ndii angiri .
Miskinɓe ɓen kan , hiɗon wondi e maɓɓe soono woo , kono min , on wondataa e an soono woo .
Tawi jamaa Yahuudiyankeeɓe ɗuuɗuɗo humpitike wonde himo ɗoo . Ɓe ari , tawi hinaa sabu Iisaa tun , kono ko fii yi'ugol Laazaru kadi , on mo o immintini e hakkunde mayɓe ɓen .
Hooreeɓe yottinooɓe sadaka ɓen aadii warugol Laazaru kadi ,
ɓay hari ko sabu makko waɗi si Yahuudiyankeeɓe buy no sortaade e hakkunde maɓɓe , gomɗina Iisaa .
Bimbi nden ɲande jamaa ɗuuɗuɗo ari fii juldeere nden , ɓe humpitii kadi wonde Iisaa aray Yerusalaam .
Onsay ɓe ƴetti baape tugi , ɓe yalti fii jaɓɓagol mo , ɓe woni e ewnagol , wi'a : « Hosannaa ! Yo barki wonan oo wonɗo arude e innde Joomiraaɗo on , ɗun ko oo lanɗo Isra'iilayanke'en ! »
Iisaa kadi tawi mbabun , o ƴawi e hoore makkun , o jooɗii wano windori non :
« Wota a hulu , yo jamaa Siyuuna ! E hino lanɗo maa on ka arata , himo jooɗii e hoore ɓikkun mbabba ! »
Tawi taalibaaɓe makko ɓen faamaali fii ɗun fow taho , kono ɓay wonii Iisaa ƴentinaama ka mangural , onsay ɓe anditi wonde ɗii piiji no windinoo fii makko , awa ko ɗun tigi laatinanaa mo .
Tawi yimɓe wondunooɓe e Iisaa ɓen fewndo ko o noddata Laazaru ka qaburu , o immintina mo e hakkunde mayɓe ɓen , no seeditaade fii ko ɓe yi'i kon .
Ko sabu ɗun waɗi si jamaa on ari , jaɓɓii mo , ko fii hari ɓe nanii wonde o waɗii nden maande hawniinde .
Tawi Fariisiyaaɓe ɓen no wi'indirde : « On yi'ii en alaa waawude hay huunde , ɓay fow jokkii mo ! »
Tawi Gereekiyankeeɓe goo no e hakkunde yimɓe yahunooɓe rewugol Alla ɓen ɲande juldeere nden .
Ɓe ɓadii oo wi'eteeɗo Filiipu mo Bayti-Sa'iida , ɗun ko e nder Jaliilu , ɓe landii mo , ɓe wi'i : « Moodibbo , meɗen faalaa yiidude e Iisaa ! »
Filiipu kadi yahi , wowlani Andaraawu , onsay Andaraawu e Filiipu yahi , wowlani Iisaa .
Onsay Iisaa jaabii ɓe , wi'i : « Saa'i mo Ɓii-Aaden on mawnintee e mun on hewtii .
Ka haqiiqa haqiiqa mi andinii on , si abbere yanii e leydi , nde maayaali , nde wonay kayre tun , kono si nde maayii , nde rimay ɓiɓɓe buy .
Kala yiɗuɗo ngurndan mun ɗan , ɗan hayriray mo , kono kala non aɲuɗo ngurndan mun ɗan ka aduna ɗoo , haray ko fii ngurndan poomayankejan o marani ɗan .
Awa kala on kurkantooɗo lan yo jokkan , ko fii ko ka mi woni ɗon , ko ɗon kurkaadu an ndun wonata . Kala non on kurkaniiɗo lan , Baabaajo on teddinay mo .
« Jooni ɓernde an nden jiɓike . E ko honɗun mi wi'ata ? Hara mi wi'ay : Baaba an , dandan oo saa'i ? Oo'o , ɓay ko fii ɗun mi arani haa e oo saa'i .
Baaba an , mawnin innde maa nden ! » Onsay hawa iwri ka kammu no wi'a : « Mi mawninii nde , mi mawninay nde kadi ! »
Jamaa wonnooɗo ɗon nani ɗun on wi'i ko riggannde , woɓɓe wi'i ko malaa'ikaajo wowlani mo .
Iisaa wi'i kadi : « Hinaa fii an kaa hawa nanori , kono ko fii mon .
Ko jooni non aduna on ɲaawetee , ɓay ko jooni non lanɗo aduna on bugetee ka yaasi .
Min non tuma mi townaa ka hoore leydi , mi pooɗitay yimɓe ɓen fow e an . »
Tawi ko o wowliri ɗun , ko fii hollugol ko honno o maayirta .
Onsay jamaa on jaabii mo , wi'i : « Sariya on no wi'i men wonde Almasiihu on woodete haa poomaa . Haray ko honno non wi'irɗaa bee Ɓii-Aaden on townee ? Ko hombo non woni on Ɓii-Aaden ? »
Iisaa jaabii ɓe kadi , wi'i : « Ndaygu no e hakkunde mon taho seeɗa . Yahee fewndo ka marɗon ndaygu ɗon , fii wota niwre nden juhu on . Ko fii on yahoowo e niwre andaa ka yahata .
Awa fewndo ka marɗon ndaygu ɗon , hoolee ngu , fii no woniron fayɓe ndaygu ngun . » Ɓay Iisaa wi'ii ɗun , onsay o yahi , o suuɗii ɓe .
Fii kala o waɗii wa ɗii maandeeji hawniiɗi yeeso maɓɓe , kono ɓe gomɗinaano mo .
Ko nii kongol ngol annabi Isaaya wowlunoo ngol laatori , ɗun ko ka o wi'unoo ɗon : « Joomiraaɗo , ko hombo gomɗini waaju amen ngun ? E ko hombo sookewo Joomiraaɗo on feɲɲinanaa ? »
Ɓe waawataano hoolaade , ɓay wano Isaaya wi'irnoo non kaɗi :
« Allaahu on wuminii ɓe , o uddii ɓerɗe maɓɓe ɗen , fii wota ɓe yiiru gite maɓɓe ɗen , e hita ɓe faamir ɓerɗe maɓɓe ɗen , haa ɓe tuuba , o sellina ɓe . »
Ko ɗun woni ko Isaaya yewti , ɓay wonii o yi'ii darja Iisaa Almasiihu on , o yewti fii makko .
Kono e nder ɗun , hay e hakkunde yeesooɓe ɓen , buy e maɓɓe gomɗini mo , kono sabu Fariisiyaaɓe ɓen ɓe suusaali qirritaade , fii wota ɓe pottine ka juulirde ,
ko fii hari hiɓe yiɗi weltingol yimɓe ɓen ɓuri weltingol Alla .
Onsay Iisaa ewnii , wi'i : « Kala on gomɗinɗo lan , haray wonaa min o gomɗini , kono ko Nuluɗo lan on !
E kala yi'uɗo lan , haray o yi'ii Nuluɗo lan on .
Ko fii wonugol Ndaygu addimmi e oo aduna , hara kala gomɗinɗo lan wonaali e nder niwre nden .
Kala nanuɗo konguɗi an ɗin kadi , ronki ɗi huutorde , hinaa min ɲaawoyta mo . Ko fii mi ariraali fii ɲaawugol aduna on , kono ko fii dandugol aduna on .
Kala non bugitiiɗo lan , salii jaɓude konguɗi an ɗin , no mari ɲaawoowo . Ko fii ko konguɗi ɗi mi yewti ɗin ɲaawoyta mo ka ɲalaande sakkitorde .
Ɓay konguɗi an ɗin wonaa e an iwri , kono ko Baabaajo imminɗo lan on tigi yamirimmi ko mi haala e ko mi wi'a .
Awa-le miɗo andi yamiroore makko nden ko nde ngurndan poomayankejan . E hin-le , ko mi wi'i kon , ko no Baabaajo on wi'irimmi non mi wowliri . »
Ɓay Juldeere Yawtaneede nden ɓadike , tawi kanko Iisaa o andii saa'i makko iwugol e oo aduna , yaha ka Baabaajo on , hewtii . Kanko Iisaa himo yiɗunoo ɓe makko ɓen e oo aduna ɗoo haa ka rawnoode .
E nder ko ɓe nafotoo kon , tawi Ibuliisa waɗii e ɓernde Yudaasi mo Sim'uunu Iskariiyu janfagol mo .
Nde tawnoo Iisaa no andi wonde Baabaajo on wattii fow e juuɗe makko , awa kadi ko ka Alla o iwi , ko ka Alla kadi o ruttotoo ,
o immii ka ɓe ɲaamaynoo ɗon , o ɓortii burmusu makko on , o ƴetti lefol bagi , o daditii .
Onsay o wancini ndiyan e miran , o woni e sembugol taalibaaɓe ɓen , o fittira koyɗe maɓɓe ɗen bagi mo o daditinoo on .
Ɓay wonii o hewtii Sim'uunu Petruusu , on wi'i mo : « Koohoojo , ko an sembatammi ? »
Iisaa jaabii mo , wi'i : « Ko mi woni waɗude kon a faamataa ɗun fewndo ɗoo , kono a faamoyay ɗun onsay . »
Kanko Petruusu o wi'i mo : « Oo'o , a sembataa lan few ! » Iisaa kadi jaabii mo , wi'i : « Si mi sembaali ma , haray a alaa geɓal e an few . »
Onsay kanko Sim'uunu Petruusu o wi'i : « Koohoojo , awa hinaa koyɗe an ɗen tun , kono hay juuɗe ɗen e hoore nden ! »
Iisaa wi'i mo kadi : « Lootiiɗo hatonjinaa e lootagol si wonaa sembagol , ko fii o fow ko o laaɓuɗo . E hin-le ko on laaɓuɓe , kono non hinaa on fow . »
Ko fii hari himo andi janfotooɗo mo on . Ko ɗun waɗi si o wi'i : Hinaa on fow woni laaɓuɓe .
Ɓay wonii o gaynii ɓe sembude , o ɓornii burmusu makko on , o jottii , o wi'i ɓe : « On faamii fii koo ko mi waɗani on ?
Hiɗon noddirammi Karamoko e Koohoojo . On wowlii goonga , ko fii ko mi ɗun .
Si tawii non min Koohoojo on , min Karamoko mon , mi sembii on , haray onon kadi hiɗon haani sembindirde .
Ko fii , mi waɗanii on misal , fii no onon kadi waɗiron wano mi waɗirani on non .
Ka haqiiqa haqiiqa mi andinii on , kurkaadu ɓuraa jom mun teddude , nulaaɗo kadi ɓuraa nuluɗo ɗun on teddude .
Jooni non , ɓay on andii ɗun , si on huutorii , haray on malii .
« Hinaa non fii mon on fow mi wi'i ɗun , miɗo andi ɓe mi suɓii ɓen . Kono bee ko windii kon laatoo : On mo mi hawtidi bireedi dartike lan .
« Ko ɗun waɗi , gila jooni mi yeetoto on ado nden huunde hewtude , fii tuma nde hewtoyi yo on hooloyo ko min woni Wonɗo on .
Ka haqiiqa haqiiqa mi andinii on , kala jaɓuɗo mo mi nuloyta on , haray jaɓii lan , awa kadi kala jaɓuɗo lan , haray jaɓii Nuluɗo lan on . »
Ɓay wonii kanko Iisaa o yewtii ɗun , ɓernde makko nden aani , o holli ɗunɗoo , o wi'i : « Ka haqiiqa haqiiqa mi andinii on , goɗɗo e mon janfoto lan . »
Onsay taalibaaɓe ɓen ndaarindiri , ɓe jiɓii ko hombo o wi'i .
Tawi goɗɗo e taalibaaɓe ɓen , mo Iisaa yiɗunoo , no jooɗii ka sera taabal takko Iisaa .
Onsay Sim'uunu Petruusu sowndii on , wi'i : « Lando ko hombo o woni wowlude fii mun . »
On taalibaajo kadi ugginii ka fewndo ɓernde Iisaa , o wi'i : « Koohoojo , ko hombo woni on ? »
Onsay Iisaa jaabii mo , wi'i : « Ko mo mi jullani kuntun bireedi ka mi ɲaamata ɗon , mi jonni woo . » Onsay o julli bireedi on , o jonni Yudaasi mo Sim'uunu Iskariiyu .
No Yudaasi hendornoo kun kuntun bireedi , Ibuliisa naati e ɓernde makko . Iisaa wi'i mo : « Waɗu ko waɗataa kon heɲa . »
Kono hay gooto e ɓe o ɲaamidaynoo ɓen faamaali ko fii honɗun o wi'irani mo ɗun .
Nde tawnoo ko Yudaasi jogii bonfo on , woɓɓe ɓen sikki ko Iisaa wi'i mo wonde ko yo o soodu ko ɓe handi e mun fii juldeere nden , maa okkorgol miskinɓe ɓen goɗɗun .
Onsay Yudaasi ƴetti kuntun bireedi kun , yalti heɲa , hari niɓɓii .
Ɓay wonii Yudaasi yaltii , Iisaa wi'i : « Jooni non Ɓii-Aaden on mawninaama , awa kadi Alla mawniniraama mo .
Si tawii non Alla mawniniraama mo , Alla kadi mawninay mo immorde e mun , o mawnina mo kisan . »
O wi'i kadi : « Ko onon yo fayɓe an , miɗo wondi e mon kadi seeɗa . On ɗaɓɓoyay lan , kono jooni miɗo yeetaade on onon kadi wano mi wiirunoo non hooreeɓe Yahuudiyankeeɓe ɓen : Ka mi yahata ton on waawataa hewtude .
« Miɗo yamirde on yamiroore heyre : Yiɗindiree . Wano mi yiɗiri on non , onon kadi yiɗindiree .
Si on yiɗindirii , fow anday ko on taalibaaɓe an . »
Onsay Sim'uunu Petruusu wi'i mo : « Koohoojo , ko honto yahataa ? » Iisaa jaabii , wi'i : « Ka mi woni yahude ton a waawataa lan jokkude fewndo ɗoo , kono a jokkitoyay lan si neeɓii . »
Petruusu wi'i mo fahin : « Koohoojo , ko honɗun haɗata mi waawe jokkude fewndo ɗoo ? Mi okkitiray ngurndan an ɗan fii maa ! »
Onsay Iisaa jaabii mo , wi'i : « A okkitiray ngurndan maa ɗan fii an ? Ka haqiiqa haqiiqa mi andinii ma , ndonto ƴoggataa few hara a yeddaali fii an haa timma laabi tati . »
« Wota ɓerɗe mon ɗen aanu . Gomɗinee Alla , gomɗinon lan , min kadi .
Wonundeeji buy no woodi ka galle Ben an . Si hinaano ɗun , harayno mi yeetike on , ko fii miɗo yahude parangol on wonunde .
Jooni si mi yahii , mi paranoyii on wonunde nden , mi aranoyay on , fii yo on wonoy onon kadi ka mi woni ton .
Ka mi woni yahude ɗon , hiɗon andi ngol laawol . »
Kono Tooma wi'i mo : « Koohoojo , men andaa ka seenotoɗon ton . Ko honno non men andirta laawol ngol ? »
Iisaa jaabii mo , wi'i : « Ko min woni Laawol ngol e Goonga on e Ngurndan ɗan . Hay gooto waawataa yahude ka Baabaajo on si wonaa e an o rewri .
Si hiɗon andi lan , on andoyay kadi Ben an . Kono gila jooni hiɗon andi mo , awa kadi on yi'ii mo . »
Onsay Filiipu wi'i mo : « Koohoojo , hollu men Baabaajo on , ɗun haray yonii men . »
Iisaa wi'i mo : « Filiipu , koo ko mi neeɓi wondude e mon fow , e a andaali lan ? Kala yi'uɗo lan , haray yi'ii Baabaajo on . An non , ko honno wi'irtaa : Hollu men Baabaajo on ?
A hoolaaki wonde miɗo humondiri e Baabaajo on , kanko Baabaajo on kadi himo humondiri e an ? Ɗii konguɗi ɗi mi woni on wowlande , wonaa e an ɗi iwri . Ko Baabaajo Wonɗo e an on woni waɗude kuuɗe mun ɗen .
Gomɗinee lan wonde miɗo humondiri e Baabaajo on , kanko Baabaajo on kadi himo humondiri e an . Si hinaa ɗun , gomɗiniron bete sabu ɗee kuuɗe ɗe mi woni waɗude .
Ka haqiiqa haqiiqa mi andinii on , kala on gomɗinɗo lan , kaɲun kadi waɗay kuuɗe ɗe mi waɗata ɗen , o waɗa ko ɓuri mawnude , ko fii miɗo yaarude ka Baabaajo on .
Awa kala ko toriɗon e innde an , mi waɗay , fii no Baabaajo on mawniniree immorde e Ɓiɗɗo on .
Si on torike goɗɗun e innde an , mi waɗay ɗun . »
« Si hiɗon yiɗi lan , on ɗoftoto yamirooje an ɗen .
Min kadi mi toroto Baabaajo on , o yeɗa on Ballo goo , hara ko Wondoowo e mon haa poomaa :
on non ko Ruuhu Wonduɗo e Goonga mo aduna on waawataa jaɓude , ɓay ɓe yi'ataa mo , ɓe andataa mo . Kono onon hiɗon andi mo , ɓay himo humondiri e mon , awa kadi o hoɗay e mon .
Mi accataa wonon aliyatiimaaɓe , mi aray e mon .
E nder seeɗa nii aduna on yiitataa lan han kadi , kono onon on yi'ay lan . Ɓay miɗo wuuri , awa onon kadi on wuuray .
Nden ɲande on andoyay wonde miɗo humondiri e Baaba an , onon kadi hiɗon humondiri e an , min kadi miɗo humondiri e mon .
Yiɗuɗo lan on ko jaɓuɗo yamirooje an ɗen , ɗoftii . Kala yiɗuɗo lan , Ben an yiɗay mo , min kadi mi yiɗay mo , mi hollitoo mo . »
Onsay oo wi'eteeɗo Yahuuda , ( hara hinaa Yudaasi Iskariiyu ) , wi'i mo : « Koohoojo , ko honno hollitortaa e amen menen tun , hara hinaa e aduna on ? »
Iisaa jaabii mo , wi'i : « Kala yiɗuɗo lan ɗoftoto kongol an ngol , Ben an yiɗa mo , men ara e makko , men daakoo ka makko .
Kala non on mo yiɗaa lan ɗoftotaako konguɗi an ɗin . Ngol kongol ngol wonɗon e nanude hinaa e an iwri , kono ko e Baabaajo Nuluɗo lan on .
« Mi yewtii on ɗun wa fewndo ko mi wondi e mon .
Kono on Ballo , ɗun ko Ruuhu Seniiɗo mo Baabaajo on addoyta e innde an on , ko on jannoyta on kala huunde , andintina on kala ko mi wi'unoo on .
Miɗo accande on ɓuttu , ko ɓuttu an ngun mi woni on okkude . Mi alaa on non okkirde wano aduna on okkirta non . Wota ɓerɗe mon ɗen jiɓo , wota ɗe hulu kadi .
« On nanii ko mi wi'i on kon wonde miɗo yahude , kono mi artoyay e mon . Si hiɗon yiɗunoomi , on weltorayno ko mi woni yaarude ka Baabaajo on kon , ɓay Baabaajo on no ɓuri lan mawnude .
Ko mi woni on wowlirande ɗii piiji jooni , ado ɗi hewtude , ko fii nde ɗi hewtoyi ko yo on gomɗin .
Mi yewtidoytaa e mon buy han kadi , ko fii lanɗo aduna on no arude , kono o maraa bawgal woo e hoore an .
Kono aduna on no haani andude wonde miɗo yiɗi Baabaajo on , ko ɗun waɗi si miɗo waɗirde wano Baabaajo on yamirimmi non . Immee , iwen ɗoo ! »
O wi'i ɓe kadi : « Ko min woni daƴƴere tigi-tigiire nden , ko Baaba an woni Tutuɗo on .
O taƴay kala salndu wonndu e an ndu rimataa , o feppita rimooji ɗin fow haa ɗi laaɓa fii yo ɗi ɓurtu rimude .
Ɗun-le wuren on wonii laaɓuɓe sabu kongol ngol mi feɲɲinani on ngol .
Awa duumee e humagol e an , wano min kadi mi duumori e humagol e mon non . Ko fii salndu tun waawataa rimude , hara ndu siŋaaki e daƴƴere nden . Onon kadi wano non , si on humaaki e an , haray on waawataa rimude .
« Ko min woni daƴƴere nden , ko onon woni calɗi ɗin . Kala on humondirɗo e an , wano min kadi mi humondiri e makko non , o rimay buy . Ko fii on waawataa waɗude hay huunde e ɓaawo an .
Kala mo humaaki e an , ko bugorteeɗo wa salndu taƴaandu yoori , sifa ɗin calɗi ko mooɓeteeɗi , bugee ka yiite , sunnee .
Si on humike e an , konguɗi an ɗin kadi wonii e mon , haray toree kala ko faalaɗon , ɗun newnante on .
E hino no Baaba an mawninirtee : ko yo on rimu ko ɗuuɗi , wonon taalibaaɓe an .
« Wano Baabaajo on yiɗirimmi non , ko non min kadi mi yiɗiri on . Tabitee e giggol an ngol .
Si on ɗoftike yamirooje an ɗen , wano mi ɗoftori yamirooje Ben an ɗen non , haray on tabitay e giggol an ngol , wano mi tabitiri e giggol makko ngol non .
Ko mi yewtirani on nii ko fii yo weltaare an nden wonu e mon , e fii yo weltaare mon nden onon kadi wonu timmunde .
E hino yamiroore nde mi yamiri on nden : Yiɗindiree wano mi yiɗiri on non .
Hay gooto alaa giggol ɓurngol mawnude wa okkitirgol ngurndan mun ɗan fii yiɓɓe mu'un ɓen .
Si on waɗii ko mi yamiri on kon , haray ko on yiɓɓe an .
Mi innataa on hande kadi kurkaaɗi , ko fii kurkaadu andaa ko jom mun waɗata . Mi wi'ii on yiɓɓe , ko fii ko mi andiri Ben an kon fow mi andinii on .
Awa kadi hinaa onon suɓii lan , kono ko min suɓii on , toɗɗii on kadi , fii yo on yahu rimoyon , kon ko rimuɗon lutta , e yo Baabaajo on yeɗu on kala ko toriɗon mo e innde an .
Ko mi yamiri on , ko yo on yiɗindir . »
« Si aduna on non aɲii on , andee o aɲiino lan ko adii on .
Si tawiino ko on ɓe oo aduna , aduna on yiɗayno on , ɓay ko on ɓe makko , kono nde tawnoo hinaa on ɓe oo aduna , awa kadi mi suɓike on e hakkunde oo aduna , ko ɗun waɗi si aduna on no joganii on ngayngu .
Anditee ngol kongol ngol mi wi'unoo on wonde kurkaadu ɓuraa jom mun teddude . Si ɓe cukkike lan , ɓe cukkoyto on onon kadi . Si ɓe ɗoftike kongol an ngol , ɓe ɗoftoyto konguɗi mon ɗin kadi .
Kono ɓe waɗay on ɗun fow sabu innde an nden , ɓay ɓe andaa Nuluɗo lan on .
Si tawno mi araali , maa mi wowlanaano ɓe , harayno ɓe felnaaki . Kono jooni non ɓe alaa lamitorgal fii junuubaaji maɓɓe ɗin .
Ko fii kala aɲuɗo lan , haray aɲii Ben an .
Si tawno mi waɗaali e hakkunde maɓɓe ɗee kuuɗe ɗe hay gooto waɗaali , harayno ɓe felnaaki , kono jooni non ɓe yi'ii , ɓe aɲii lan , ɓe aɲii Ben an .
Kono bee ngol kongol windiingol ka Sariya maɓɓe laato , ɗun ko ngol wi'ungol : Ɓe aɲii lan e ɓaawo hujja .
« Kono tuma Ballo on ari , ɗun ko on mo mi nulata e mon immorde e Baabaajo on , ɗun ko Ruuhu Wonduɗo e Goonga , on Ruuhu mo tawata ko iwruɗo ka Baabaajo on , o seeditanto lan .
Awa onon kadi , on seeditanoyto lan , ko fii hiɗon wondunoo e an gila ka fuɗɗoode . »
« Ko mi wowlirani on ɗun ko fii wota on faljinoye .
Ko fii ɓe yaltinoyay on ka juulirɗe , hay saa'i kadi aroyay nde tawata kala warɗo on sikkay o waɗii ko Alla yiɗi .
Ko ɓe waɗiroyta ɗun , ko ɓay ɓe andaali Baabaajo on , ɓe andaali lan kadi .
Ko mi wowlirani on ɗun , ko fii nde saa'i on hewtoyi , yo on anditoy wonde mi wowlaniino on ɗun . Ko haɗi mi wowlana on ɗun gila ka fuɗɗoode , ko fii hari miɗo wondi e mon . »
« Jooni non miɗo yiltitorde ka Nuluɗo lan on , kono hay gooto e mon landaaki lan ko honto mi yahata .
Ɓay mi wowlirii nii annde heewii e ɓerɗe mon .
E hin-le miɗo wowlande on goonga , no moƴƴani on ka mi yaha . Ko fii si mi yahaali , Ballo on arataa e mon . Kono si mi yahii , mi nulay mo e mon .
Tuma o aroyi , o weeɓitanay aduna on fii junuubu e peewal e ɲaawoore :
ka baŋŋe junuubu , ko ɓay hari ɓe hoolaaki lan ,
ka baŋŋe peewal , ko ɓay miɗo yaarude ka Baabaajo on , awa kadi on yiitataa lan han kadi ,
ka baŋŋe ɲaawoore , ko ɓay lanɗo oo aduna ɲaawaama .
« Miɗo mari fahin piiji buy ko mi yewta on , kono on waawataa faamude ɗi fewndo ɗoo .
Tuma on Ruuhu Wonduɗo e Goonga ari , o ardoyto on e kala goonga , ko fii konguɗi makko ɗin wonaa e makko iwroyta , kono o yewtoyay kala ko o nani , o yewta on kadi fii piiji aroyayɗi .
O mawninoyay lan , ko fii o ƴettoyay e ko wonanimmi kon , o feɲɲinana on .
Ko fii , kala ko Baabaajo on jeyi ko min wonani . Ko ɗun waɗi si mi wi'i wonde , o ƴettay e ko an kon , o feɲɲinana on .
« Si ɓurii nii seeɗa , on yiitataa lan han kadi , onsay si nettii seeɗa , on yiitoyay lan kadi . »
Onsay woɓɓe e taalibaaɓe ɓen wi'indiri : « Ko honɗun oo woni en wi'ude : si ɓurii nii seeɗa , en yiitataa mo hande kadi , e hoore ɗun si nettii seeɗa en yiitay mo , e himo yaarude kadi ka Baabaajo on . » ?
Tawi ko ɓe woni wi'ude : « Ko honɗun o wi'i ɗoo : Si ɓurii nii seeɗa ? En andaa ko honɗun o woni wowlude . »
Ɓay Iisaa andii wonde hiɓe faalaa mo landaade , onsay o wi'i ɓe : « Hiɗon landondira fii koo ko mi wi'i : Si ɓurii nii seeɗa on yiitataa lan han kadi , awa kadi si nettii seeɗa on yiitay lan .
Ka haqiiqa haqiiqa mi andinii on , on wulloyay feson , aduna on kaɲun weltoo , wonoyon e nder annde , kono annde mon nden wattoyte weltaare .
Nde debbo no jibina , haray himo e annde , ko fii haray saa'i muuseendi hewtanii mo . Kono si o jibinii , haray o anditoytaa hande kadi fii ndin muuseendi makko , sabu weltaare ko o jibini boobo on kon .
Onon kadi hiɗon mari annde jooni , kono mi yiitidoyay e mon kadi , ɓerɗe mon ɗen weltoyto . Onsay hay gooto ittoytaa weltaare mon nden .
E nden ɲalaande , on landotaako lan fii hay huunde hande kadi , ko fii , ka haqiiqa haqiiqa mi andinii on , Baabaajo on okkay on kala ko toriɗon e innde an .
Ko fii haa jooni on toraaki hay huunde e innde an . Toree , on heɓay , fii no weltaare mon nden timmira .
« Ko mise mi yewtiri on ɗun fow . Saa'i no aroya mo tawata mi yewtirtaa on mise hande kadi , kono hara ko no laaɓiri poy mi yewtirta on fii Baabaajo on .
Nden ɲande on toroyto e innde an , kono mi wi'aali on wonde mi toranoyto on Baabaajo on ,
ko fii haray Baabaajo on tigi no yiɗi on . Ko waɗi si kanko tigi o yiɗi on , ko ɓay hari on yiɗiino lan , awa kadi on gomɗiniino wonde ko ka makko kanko Alla mi iwi .
Ko ka Baabaajo on mi iwi , mi ari e oo aduna . Jooni non miɗo iwude e oo aduna , mi yaha ka Baabaajo on . »
Onsay taalibaaɓe makko ɓen wi'i mo : « E hino jooni non hiɗon wowlude no laaɓiri , e on alaa wowlirde mise woo .
Jooni non meɗen andi wonde hiɗon andi kala huunde , awa kadi jaraa ka goɗɗo landoo on . Ko ɗun waɗi si meɗen gomɗini wonde ko ka Alla iwruɗon . »
Iisaa kadi jaabii ɓe , wi'i : « On gomɗinii jooni ?
Awa e hino saa'i no arude , ɗun-le wuren o hewtii , ka tawata on saakitete , mo kala yaara sengo , accon mi min tun . Kono haray mi weddaaki ko fii Baabaajo on no wondi e an .
« Ko mi wowlirani on nii , ko fii yo on heɓu ɓuttu e an . On heɓoyay satteendeeji e oo aduna , kono wakkilee , ko fii min mi foolii aduna on ! »
Ɓay wonii o wowlirii nii , onsay Iisaa ɓanti gite ɗen , o fewti ka dow , o wi'i : « Baaba an , saa'i on hewtii . Mawnin Ɓiɗɗo maa on , fii no Ɓiɗɗo maa on mawninira fii maa ,
wano yeɗirɗaa mo bawgal e hoore kala neɗɗo non , fii no o yeɗira kala mo okkuɗaa mo ngurndan poomayankejan .
Ngurndan poomayankejan ɗan ko yo ɓe ande an Alla Bajjo Goongaajo on , e Iisaa Almasiihu , mo nuluɗaa on .
Mi mawninii ma ka hoore leydi , mi timminii kuuɗe ɗe yamirɗaa mi waɗugol ɗen .
Jooni non an kadi , yo Baaba an , mawninan takko maa tigi , hara ko mangu ngu mi joginoo takko maa ngun ado aduna on woodeede .
« Mi feɲɲinii innde maa nden e hakkunde yimɓe ɓe okkuɗaa mi ka aduna ɗoo ɓen . Ko an ɓe wonannoo , a okkii lan ɓe , awa ɓe ɗoftike daaluyee maa on .
Jooni ɓe andii wonde ko yeɗuɗaa mi kon fow ko e maa iwri .
Ko fii , mi hewtinii ɓe daaluyeeji ɗi jonnuɗaa mi ɗin , ɓe jaɓii ɗi , awa ɓe andii ka haqiiqa wonde ko ka maa mi iwi , awa kadi ɓe gomɗinii wonde ko an nulimmi .
Ko ɓen mi woni toranaade . Hinaa aduna on mi woni toranaade , kono ko ɓe yeɗuɗaa mi ɓen , ɓay ko ɓe maa .
Wano tawiri non kala ko mi jeyi ko an jeyi , awa kadi kala ko jeyuɗaa ko min jeyi , e hoore ɗun ko e maɓɓe mangu an ngun feeɲiri .
Hande kadi mi alaa e oo aduna . Kamɓe hiɓe ka aduna , min miɗo yahude ka maa . Yaa Baabaajo Seniiɗo , hiwir ɓe innde maa nde okkuɗaa mi nden , fii no ɓe wonira gooto wano wonirɗen gooto non .
Fewndo mi wondi e maɓɓe , mi marirno ɓe innde maa nde okkuɗaa mi nden , mi hiwi ɓe . Hay gooto e maɓɓe majjaali , si hinaa muuyanaaɗo hayrugol on , fii no ko hiitanoo ka defte kon laatora .
« Jooni non miɗo yahude ka maa . Ko mi yewtiri ɗun ka aduna ɗoo , ko fii no weltaare an nden timmira e maɓɓe .
Mi hewtinii ɓe kongol maa ngol . Aduna on aɲii ɓe , ɓay ɓe jeyaaka e oo aduna , wano tawiri non min kadi mi jeyaaka e oo aduna .
Mi toraaki ma yo a suutu ɓe e oo aduna , kono ko yo a dandu ɓe Bonɗo on .
Ɓe jeyaaka e oo aduna , wano tawiri non min kadi mi jeyaaka e oo aduna .
Ko daaluyee maa on woni goonga on , waɗu ɓe ɓe maa rewrude e goonga on .
Wano nulirɗaa mi non ka aduna , min kadi mi nulirii ɓe non e oo aduna .
Min kadi non mi waɗitike mo maa fii maɓɓe , fii yo kamɓe kadi ɓe waɗito ɓe maa rewrude e goonga on .
« Hinaa non kamɓe tun mi woni toranaade , kono hay gomɗinoyooɓe lan ɓen sabu konguɗi maɓɓe ɗin ,
fii no ɓe fow , ɓe wonira gooto wano an Baabaajo on wonirɗaa e an non , min kadi mi woniri e maa non . Kamɓe kadi , yo ɓe wonir non e men fii no aduna on gomɗinira wonde ko an nulimmi .
Min non mi okkii ɓe mangu ngu yeɗuɗaa mi ngun , fii no ɓe wonira gooto , wano wonirɗen gooto non .
Mi wona e maɓɓe , an kadi , wonaa e an , fii no ɓe wonira gooto few , e no aduna on andira wonde a nulii lan , awa kadi a yiɗii ɓe wano yiɗirɗaa mi non .
« Baaba an , miɗo yiɗi yo ɓe okkuɗaa mi ɓen wonu ka mi woni ɗon , fii no ɓe yi'ira mangu an ngu yeɗuɗaa mi ngun , ɓay a yiɗiino lan ado aduna on woodeede .
« Baaba an Feewuɗo , aduna on andaali ma , kono min , mi andii ma , awa ɓee ɗoo kadi andii ko an nulimmi .
Mi andinii ɓe innde maa nden , awa kadi mi andinay ɓe , fii no giggol ngol yiɗuɗaa mi ngol wonira e maɓɓe , min kadi mi wona e maɓɓe . »
Ɓay Iisaa gaynii toraade , o yaltidi e taalibaaɓe makko ɓen , ɓe yahi e gaɗa joolol no wi'ee Kidruuna ka tutateeri woni , o naatidi ɗon e taalibaaɓe makko ɓen .
Tawi Yudaasi , ɗun ko janfotooɗo mo on , no andunoo nden nokkuure , ko fii hari Iisaa e taalibaaɓe mun ɓen no mooɓondiraynoo ɗon soono woo .
Yudaasi ardi e dental suufaaɓe e yeesooɓe goo , ɓe tawata ko hooreeɓe yottinooɓe sadaka e Fariisiyaaɓe ɓen immini , ɓe yahi ka o woni ɗon , tawi hiɓe jogii lampuuji e jowli e jogaaji .
Nde tawnoo Iisaa no andi ko arata mo e heɓude kon fow , o ɓadii ɓe , o wi'i : « Ko hombo ɗaɓɓitoton ? »
Ɓen jaabii mo , ɓe wi'i : « Ko Iisaa , oo jeyaaɗo Naasirata . » O wi'i ɓe kadi : « E hino lan . » Tawi Yudaasi , janfiiɗo mo on , no wondi e maɓɓe .
Fewndo ko Iisaa wi'i ɓe « e hino lan » , ɓe yiltitori ɓawre-ɓawre , ɓe yani ka leydi .
O landitii ɓe , o wi'i : « Ko hombo wonɗon ɗaɓɓitude ? » Ɓe wi'i fahin : « Ko Iisaa , oo jeyaaɗo Naasirata . »
Iisaa jaabii ɓe fahin , wi'i : « Mi innii on : e hino lan . Si tawii ko min wonɗon ɗaɓɓitude , accitee ɓee ɗoo , ɓe yaha . »
Ko nii kongol ngol o wi'unoo ngol laatori wonde : « Hay gooto e ɓe jonnuɗaa mi ɓen hayriraali lan . »
Tawi Sim'uunu Petruusu no jogii kaafa . Onsay o sorti ka , o soppi kurkaadu yottinoowo mawɗo sadaka on , o itti mo nowru ɲaamuru ndun . Tawi ndun kurkaadu no wi'ee Malkuusa .
Tun Iisaa wi'i mo kanko Petruusu : « Wattu kaafa maa kan ka holgo ! A sikku mi yarirtaa jardukun tampere kun Baaba an yeɗimmi kun ? »
Onsay ngal dental suufaaɓe e hooreejo mun e yeesooɓe Yahuudiyankeeɓe ɓen nangi mo kanko Iisaa , ɓe haɓɓi .
Ɓe naɓiri mo taho ka Hannaana , on ko esiraawo Qayaafa , yottinoowo mawɗo sadaka on e nden hitaande .
Awa kadi ko Qayaafa on waajinoo Yahuudiyankeeɓe ɓen wonde no ɓuri ka aaden gooto maaya fii jamaa on .
Sim'uunu Petruusu e taalibaajo goo jokkiti Iisaa . Tawi yottinoowo mawɗo sadaka on no andi on taalibaajo , o naatidi e Iisaa ka nder tata yottinoowo mawɗo sadaka on .
Kono Petruusu kaɲun wontiri ka binde baafal ka ɓaawo . Oya taalibaajo , mo yottinoowo mawɗo sadaka on andunoo on , yalti , yewti debbo aynoowo dambugal ngal , o naadi Petruusu .
On kurkaadu aynuɗo dambugal ngal wi'i Petruusu : « E hara an kadi , hinaa a tawdaaɗo e ɓee taalibaaɓe oo neɗɗo ? » O jaabii : « Wonaa mi tawdaaɗo e maɓɓe . »
Tawi kurkaaɗi ɗin e aynooɓe ɓen , ɗun ko darinooɓe ɗon ɓen , no huɓɓi yiite , ko fii hari jaangol ngol no woodi , ɓe woni e iwlagol . Tawi Petruusu kadi no wondi e maɓɓe , no iwloo .
Onsay yottinoowo mawɗo sadaka on landii Iisaa fii taalibaaɓe mun ɓen e fii ko o jannaynoo kon .
Iisaa jaabii mo , wi'i : « Mi yewtayno aduna on e kene . Ko mi jannaynoo kon fow ko ka juulirɗe e ka juulirde mawnde ka Yahuudiyankeeɓe ɓen fow fottaynoo ɗon . E hoore ɗun mi wowlaali hay fus e gundoo .
Ko honɗun non landortaa mi ? Lando nanirɓe lan ɓen ko honɗun mi wowlani ɗun . E hino hiɓe andi ko mi wi'i kon . »
Ɓay Iisaa wi'ii ɗun , goɗɗo e ɓen aynooɓe wonnooɓe ɗon bantii Iisaa , e hoore himo wi'a : « Ko nii jaabortaa yottinoowo mawɗo sadaka on ? »
Iisaa jaabii , wi'i : « Si mi wowlii ko boni , hollu ko honɗun e ko boni . Si tawii non ko ko moƴƴi mi wowli , haray ko honɗun piyirtaa mi ? »
Onsay Hannaana feƴƴini mo ka Qayaafa , ɗun ko ka yottinoowo mawɗo sadaka on , e hoore himo haɓɓii .
Tawi kaɲun Sim'uunu Petruusu no darii ɗon , no iwloo . Onsay ɓe wi'i mo : « An kadi , hinaa a goɗɗo e taalibaaɓe makko ɓen ? » O yeddi , o wi'i : « Hinaa mi taalibaajo makko few ! »
Onsay goɗɗo e kurkaaɗi yottinoowo mawɗo sadaka on , ɗun ko musiɗɗo oo mo Petruusu ittunoo nowru mun , wi'i : « Taw si hinaa an e makko mi yi'idi ka tutateeri ? »
Petruusu yeddi ɗun kadi . Tun ndontoori ndin ƴoggi .
Ɓay ɓe iwii ka Qayaafa , ɓe naɓi Iisaa ka suudu laamu . Tawi ko ka subaka , laatii kamɓe tigi ɓe naataali ka suudu laamu fii wota ɓe tuunintino , fii no ɓe ɲaamira ka Juldeere Yawtaneede .
Onsay Pilaatu lanɗo on yalti , tawoyi ɓe , o wi'i ɓe : « Ko feloore honde wonɗon fawude oo neɗɗo ? »
Ɓen jaabii , wi'i : « Si tawno o waɗaano bone , men addantaano ma mo . »
Ko e hoore ɗun Pilaatu wi'i ɓe : « Ƴettee mo , onon tigi , ɲaawiron mo sariya mon on . » Kono Yahuudiyankeeɓe ɓen wi'i mo : « Men newnanaaka warugol goɗɗo . »
( Tawi ko nii kongol ngol Iisaa wi'unoo ngol laatorta fii ɓangingol ko mayde honde o maayata . )
Onsay Pilaatu naatiti ka suudu laamu , o noddi Iisaa , o landii mo , o wi'i : « Hara ko an woni lanɗo Yahuudiyanke'en ? »
Iisaa jaabii mo , wi'i : « E ko an wowlani ɗun hoore maa , kaa ko woɓɓe wowlan-maa ɗun fii an ? »
Pilaatu kadi jaabii mo , wi'i : « E hara ko mi Yahuudiyankeejo ? Ko jamaa maa on e hooreeɓe yottinooɓe sadaka ɓen wattu-maa e juuɗe an . Ko honɗun waɗuɗaa ? »
Iisaa jaabii mo fahin , wi'i : « Laamateeri an ndin hinaa jeyaandi e oo aduna . Si tawno laamateeri an ndin ko jeyaandi e oo aduna , kurkaaɗi an ɗin haɓanayno lan fii wota mi watte nun e juuɗe Yahuudiyankeeɓe ɓen . Kono laamateeri an ndin hinaa jeyaandi ley gaa . »
Onsay Pilaatu wi'i mo : « Ko a lanɗo-le ? » Iisaa jaabii mo , wi'i : « Ko ko wowluɗon kon onon tigi , ko mi lanɗo . Ko sabu ɗun mi heɓiraa e ko fii ɗun mi arani ka aduna : ko fii seeditanagol goonga on . Kala jeyaaɗo e goonga heɗoto kongol an ngol . »
Pilaatu wi'i mo fahin : « Ko honɗun woni goonga ? » Ɓay wonii o wi'ii ɗun , o yalti kadi , o tawi Yahuudiyankeeɓe ɓen , o wi'i ɓe : « Min mi yi'aali hujja woo fawuɗo mo donkineede .
Kono Juldeere Yawtaneede kala , no woowi ka mi accitana on kasoojo gooto . Hara hiɗon yiɗi yo mi accitan on lanɗo Yahuudiyanke'en ? »
Onsay ɓe ewnii , ɓe wi'i : « Kono hinaa non oo ɗoo , ko Barabaasi ! » Tawi-le Barabaasi ko murtunooɗo .
Onsay Pilaatu yamiri yo ɓe naɓu Iisaa , ɓe focca .
Suufaaɓe ɓen kadi sacci katanwol bulle , ɓe waɗi ngol ka hoore Iisaa , ɓe ɓorni mo kadi dolokke boɗeejo .
Ɓe ɓadii mo kadi kanko Iisaa , ɓe wi'i : « Salminaango e maa , yaa an lanɗo Yahuudiyankeeɓe ! » Ɓe helloo mo bante kadi .
Pilaatu yaltiti fahin , wi'i hooreeɓe Yahuudiyankeeɓe ɓen : « Awa miɗo yaltinande on mo fii no andiron wonde mi yi'aali hujja woo fawuɗo oo donkineede . »
Onsay Iisaa yalti , tawi katanwol bulle ngol no ka hoore makko , himo ɓornii kadi dolokke boɗeejo . Pilaatu wi'i ɓe : « E hino aaden on ! »
Ɓay hooreeɓe yottinooɓe sadaka ɓen e suufaaɓe ɓen yi'ii mo , ɓe ewnii , ɓe wi'i : « Fempee mo ! Fempee mo ! » Pilaatu kadi wi'i ɓe : « Ƴettee mo onon tigi , fempon . Ko fii min mi yi'aali hujja fawuɗo mo donkineede . »
Yahuudiyankeeɓe ɓen jaabii fahin , wi'i : « Meɗen mari Sariya , tippude e on Sariya himo haani wareede , ko fii himo waɗitii Ɓiɗɗo Alla ! »
Ɓay Pilaatu nanii ngol kongol , o ɓurti hulude .
Onsay o naatiti ka nder suudu laamu , o wi'i Iisaa : « Ko honto iwuɗaa ? » Kono laatii Iisaa jaabaaki mo .
Pilaatu wi'i mo kadi fahin : « A wowlantaa lan ? E a andaa miɗo mari feere accitugol ma , maa fempugol ma ? »
Onsay Iisaa jaabii mo , wi'i : « A heɓataa feere woo e hoore an si hinaa taw hara a yeɗa immorde ka dow . Ko ɗun waɗi , on wattuɗo lan e juuɗe maa fawtike junuubu ɓurɗo mawnude . »
Gila e on saa'i ɗon , tawi Pilaatu no ɗaɓɓude no accitira mo , kono Yahuudiyankeeɓe ɓen woni e ewnagol wi'a : « Si a accitii mo , haray hinaa a giɗo lanɗo mawɗo Roomu on ! Ko fii kala waɗitiiɗo lanɗo , haray hollitike ko o gaɲo lanɗo mawɗo Roomu on ! »
Ɓay Pilaatu nanii ɗin konguɗi , o yaltini Iisaa ka yaasi , kanko Pilaatu o jooɗii ka ɲaawirde e nokkuure no wi'ee Meltaande , nden no wi'ee kadi e haala Yahuudiyanke Gabbata .
Tawi ko ɲande hebulanagol Juldeere Yawtaneede nden , wa ka tumbere ɲalorma , o wi'i Yahuudiyankeeɓe ɓen : « E hino Lanɗo mon on ! »
Kono ɓe ewnii , ɓe wi'i : « Yo o ware ! Yo o ware ! Fempee mo ! » Pilaatu kadi landii ɓe : « Yo mi fempu Lanɗo mon on ? » Onsay hooreeɓe yottinooɓe sadaka ɓen jaabii mo , wi'i : « Menen men maraa lanɗo goo si wonaa lanɗo mawɗo Roomu on ! »
Onsay o watti mo e juuɗe maɓɓe fii yo o fempe . Kamɓe kadi ɓe ƴetti Iisaa , ɓe naɓi .
Iisaa yalti e nden saare , himo rondanii hoore makko leggal altindiraangal ngal . O sutanii nokkuure wi'eteende Golgotaa e haala Yahuudiyanke , ko woni firo ɗun ko Nokkuure Laalagal Hoore .
Ko ɗon ɓe fempi mo wondude e yimɓe ɗiɗo goo , mo bee e maɓɓe sengo goo , kanko Iisaa o woni ka hakkunde .
Pilaatu windi , waɗi ka dow leggal altindiraangal : « Iisaa oo jeyaaɗo Naasirata , Lanɗo Yahuudiyanke'en . »
Buy e Yahuudiyankeeɓe ɓen jangi kon ko windii , ko fii nden nokkuure nde Iisaa fempaa e mun no ɓattinoo saare nden , tawi ɗin bindi ko e haala Yahuudiyanke e haala Roomiyanke e haala Gereekiyanke windii .
Onsay hooreeɓe diina Yahuudiyankeeɓe ɓen wi'i Pilaatu : « Wota a windu ko o lanɗo Yahuudiyankeeɓe ɓen , kono windu : O wi'ii wonde ko kanko woni lanɗo Yahuudiyankeeɓe ɓen . »
Kono Pilaatu jaabii ɓe , wi'i : « Ko mi windi kon mi windii . »
Ɓay wonii suufaaɓe ɓen fempii Iisaa , ɓe ƴetti conci makko ɗin , ɓe waɗi ɗi pecce nay , suufaajo kala heɓi feccere . Ɓe ƴetti kadi fokiya makko on , tawi on hinaa ɲo'aaɗo , ko o alluwal gootal gila dow haa ley .
Onsay ɓe wi'indiri : « Wota en seeku mo . Waɗen urɓa , ɗun hollay ko hombo o wonanta . » Tawi ɗun ko fii ko bindi ɗin hiitinoo kon no laatora , ɗun ko : « Ɓe senditii conci an ɗin , ɓe waɗii fokiya an on urɓa . » Ko ɗun suufaaɓe ɓen waɗi .
Tawi yumma makko e miɲɲiraawo yumma makko , ɗun ko Mariyama sonna oo wi'eteeɗo Kulopaasi , e Mariyama Magaduuna no darii ka binde leggal altindiraangal ngal Iisaa fempaa e mun ngal .
Ɓay Iisaa yi'ii yumma mun , awa kadi oo taalibaajo mo o yiɗi no darii takko yumma makko , onsay o wi'i yumma makko : « Neene , ko on ɗon woni ɓiɗɗo mon on . »
O wi'i taalibaajo on kadi : « E hino ɗon yumma maa . » Gila e on saa'i ɗon , taalibaajo on naɓi Mariyama neene Iisaa ka mun .
Ɓawto ɗun , nde tawnoo Iisaa no andi wonde fow huuɓii , o wi'i : « Miɗo ɗonɗaa ! » fii ko bindi ɗin wi'i kon no laatora .
Tawi loonde tew njaram lammuɗan no ɗon . Ɓe waɗi linsere e salndu leggal no wi'ee hisoopu , ɓe yolli nde ka ndiyan , ɓe ɓanni ka hunduko makko .
Ɓay wonii o ƴettii ɗan njaram , o wi'i : « Fow laatike ! » Ɓawto ɗun o liiƴi hoore nden , o timmi .
Nde tawnoo nden ɲande ko hebulanagol fii ɲalaande fowteteende nden e tawde kadi nden ɲalaande ko mawnde . Tawi Yahuudiyankeeɓe ɓen faalaaka yo fureeji ɗin acce ka leɗɗe altindiraaɗe . Onsay ɓe torii Pilaatu yo koyɗe fureeji ɗin hele si ɗi ittee ɗon .
Onsay suufaaɓe ɓen ari heli koyɗe arano on e oya kadi mo o fempidanoo e mun .
Ɓay wonii ɓe hewtii Iisaa , ɓe tawi o maayiino , laatii ɓe helaali mo koyɗe ɗen .
Kono goɗɗo e suufaaɓe ɓen tufiri mo conkenwal ka beccal , tun ndiyan e ƴiiƴan yalti .
Yi'uɗo mo on seeditike , awa seedee makko on ko goonga . Kanko non himo andi ko goonga o wowli , fii onon kadi no gomɗiniron .
Ɗun waɗiri fii ko bindi ɗin wi'i kon no laatora wonde : « Ƴi'al makko woo heletaake . »
Nokku goo bindi ɗin no wi'i kadi : « Ɓe ndaaray mo ɓe tufi on . »
Ɓawto ɗun goɗɗo no wi'ee Yuusufu jeyaaɗo Raamati , tawi on ko taalibaajo Iisaa nun , kono ko e nder gundoo sabu tawde himo hulunoo hooreeɓe Yahuudiyankeeɓe ɓen , o torii Pilaatu yo o newnan mo o ƴetta furee Iisaa on . Pilaatu newnani mo . Onsay o ari , o ƴetti furee on .
Nikodiyuusu oo yahunooɗo ka Iisaa ɲande goo jemma , o ari kadi , o addori wa kiloo cappanɗe tati tiiri jillaandi mirri .
Onsay ɓe ƴetti furee Iisaa on , ɓe tumbi e kasannge wondude e urngallooji , ɓay tawi ko ɗun woni naamu Yahuudiyankeeɓe ɓen fii surrugol .
Tawi tutateeri no e nden nokkuure nde o fempaa e mun , e nder ndin tutateeri kadi tawi no ton qaburu keso mo hay gooto surraaka e mun taho .
Nde tawnoo nden ɲande ko ɲalaande nde Yahuudiyankeeɓe ɓen woni hebulanaade fii aseweere nden , awa kadi ko on qaburu ɓuri ɓadaade , ɓe surroyi Iisaa e on qaburu .
E alat , ɗun ko ɲallal aranal e nder yontere nden , Mariyama jeyaaɗo Magaduuna dawi bimbi law ka yenaande , tawi hentaaki taho . O tawi hayre nden ittaama ka yenaande .
Onsay o dogi , o tawoyi Sim'uunu Petruusu e oya taalibaajo mo Iisaa yiɗunoo , o wi'i ɓe : « Ɓe ittii Koohoojo on ka yenaande , men andaa ko honto ɓe waɗi mo ! »
Onsay Petruusu e oya taalibaajo yalti , yaari ka yenaande .
Ɓe ɗiɗoo non ɓe dogi , kono oya taalibaajo dogi ɓuri Petruusu , o adii hewtude ka yenaande .
O ugginii , o yi'i kasannge on ka waalii , kono o naataali .
Sim'uunu Petruusu iwtirnooɗo ɓaawo makko on kaɲun kadi hewti , o naati ka nder yenaande , o haynii kasannge on no waalii ɗon
e lefol waɗanoongol ka hoore Iisaa ngol , tawi ngol wondaa e kasannge on , kono tawi hingol taggaa , hingol feere .
Onsay oya taalibaajo , adinooɗo hewtude ka yenaande kaɲun kadi naati , o yi'i , o hoolii .
Tawi hari ɓe faamaali taho ko bindi ɗin wi'i kon wonde himo haani immitaade e hakkunde mayɓe ɓen .
Onsay kamɓe taalibaaɓe ɓen ɓe yiltitii ka maɓɓe .
Tawi Mariyama Magaduuna no darii ka ɓaawo yenaande no wulla . E nder ko o wullata kon , himo ugginii , himo ndaara nder yenaande nden .
O yi'i malaa'ikaaɓe ɗiɗo ɓorniiɓe daneeji no jooɗii ka furee Iisaa on waalinoo ɗon , goɗɗo on telen ka hoore , oya on telen ka koyɗe .
Ɓen wi'i mo : « Debbo ko honɗun wullataa ? » Kanko debbo on o jaabii ɓe , o wi'i : « Ko fii ɓe ittii ɗoo Koohoojo an on , mi andaa ka o waɗiraa . »
E nder ko o wi'ata ɗun kon , o yeƴƴitii , o yi'i Iisaa no darii , kono tawi o andaa wonde ko Iisaa non .
Onsay Iisaa wi'i mo : « Debbo ko honɗun wullataa e ko hombo ɗaɓɓitataa ? » Nde tawnoo himo sikka ko golloowo ka tutateeri , o wi'i mo : « Koohoojo si tawii ko an naɓi mo , haray yeeto lan ko honto waɗuɗaa mo , mi yahana mo . »
Iisaa wi'i mo kadi fahin : « Mariyama ! » Debbo on fewti mo , wi'i e haala Yahuudiyanke : « Rabbunii ! » ( Ko woni ɗun ko « Karamoko'en » . )
Kono Iisaa wi'i mo : « Wota a jogito lan , ko fii mi ƴentaali taho ka Ben an . Kono yahu ka musiɓɓe an ɓen , wi'aa ɓe wonde miɗo ƴentude ka Ben an e ka Ben mon , ka Alla an e ka Alla mon . »
Onsay kanko Mariyama Magaduuna o yahi , o wi'i taalibaaɓe ɓen wonde o yi'ii Koohoojo on , awa kadi kanko Iisaa o yewtii mo ɗun .
E alat kiikiiɗe , ɗun ko ɲalaande aranere e nder yontere nden , tawi taalibaaɓe ɓen sokii baafe ɗen ka ɓe woni ɗon sabu kulol ngol ɓe huli Yahuudiyankeeɓe ɓen ngol . Onsay Iisaa ari darii hakkunde maɓɓe , o wi'i ɓe : « Yo jam wonu e mon ! »
Ɓay wonii o wi'ii ɗun , onsay o holli ɓe juuɗe makko ɗen e beccal makko ngal . Taalibaaɓe ɓen weltii fii ko ɓe yi'i Koohoojo on kon .
Iisaa wi'i ɓe kadi fahin : « Yo jam wonu e mon ! Min kadi mi nulirii on wano Baabaajo on nulirimmi non ! »
Ɓawto ɗin konguɗi , o wutti e hoore maɓɓe , o wi'i ɓe : « Jaɓee Ruuhu Seniiɗo on .
Ɓe yaafaniɗon junuubaaji mun woo , ɗi yaafante ɓe . Ɓe on yaafanaaki junuubaaji mun woo , haray ɗi yaafaaka . »
Tawi Tooma jammaaɗo Siwtaaɗo tawdaaɗo e sappoo e ɗiɗooɓe ɓen wondaa e maɓɓe fewndo ko Iisaa ari .
Onsay taalibaaɓe heddiiɓe ɓen wi'i mo : « Men yi'ii Koohoojo on ! » Kono o wi'i ɓe : « Si mi yi'aali batte peŋe ɗen ka juuɗe makko , mi fawa hondu an ndun e batte ɗen peŋe , mi fawa kadi jungo an ngon ka beccal makko , haray mi hoolotaako few . »
Ɓay yontii , tawi taalibaaɓe Iisaa ɓen no ka suudu kadi , tawi hiɓe wondi e Tooma . Onsay Iisaa ari darii hakkunde maɓɓe , tawi baafe ɗen no sokii , o wi'i ɓe : « Yo jam wonu e mon ! »
E hoore ɗun o wi'i Tooma : « Ɓannu ɗoo hondu maa ndun , ndaaraa juuɗe an ɗen , ɓannaa kadi jungo maa ngon , meemaa beccal an ngal . Wota a wonu mo hoolotaako , kono gomɗin ! »
Onsay Tooma jaabii mo , wi'i : « Joomi an e Alla an ! »
Iisaa wi'i mo kadi : « Ko ɓay a yi'ii lan si hooliɗaa . Kono maloore wonanii ɓen hooliiɓe ɓe yi'aali ! »
Iisaa waɗii kadi maandeeji hawniiɗi goo ɗuuɗuɗi e tawnde taalibaaɓe makko ɓen , ɗi windaaki e ndee deftere .
Kono ɗunɗoo ko windanaa ko fii no gomɗiniron wonde ko Iisaa woni Almasiihu on e Ɓiɗɗo Alla on , e fii no heɓiron ngurndan e nder gomɗingol innde makko nden .
Ɓawto ɗun Iisaa feeɲitani kadi taalibaaɓe mun ɓen e daande nduu Weendu Tiberiyaada . E hino no o feeɲirani ɓe .
Tawi Sim'uunu Petruusu e Tooma jammaaɗo Siwtaaɗo e Natanayiila oo mo Kanaa , ɗun ko e nder Jaliilu , e ɓiɓɓe oo wi'eteeɗo Zabadii e taalibaaɓe makko ɗiɗo goo no wondi .
Sim'uunu Petruusu wi'i ɓe : « Miɗo yaade yungugol . » Kamɓe kadi ɓe wi'i mo : « Menen kadi men yaaday e maa . » Ɓe yalti , ɓe yahi , ɓe bakoyii ka laakun . Laatii e on jemma ɗon ɓe nangaali hay huunde .
Ɓay weetii , tawi Iisaa no darii ka daande weendu , kono tawi taalibaaɓe ɓen andaa wonde ko Iisaa .
Kanko Iisaa o wi'i ɓe : « Fayɓe on heɓaali hay lingii ? » Ɓe jaabii mo : « Hay gootii ! »
Onsay o wi'i ɓe : « Bugoree jalaaji ɗin ka sengo ɲaamo laakun kun , on heɓay ! » Ɓe bugii ɗi , tawi hakkee ko liƴƴi ɗin ɗuuɗi , ɓe alaa feere pooɗugol jalaaji ɗin .
Onsay taalibaajo mo Iisaa yiɗunoo on wi'i Petruusu : « Ko Joomi on nii ! » Nde Sim'uunu Petruusu nanirnoo wonde ko Joomi on nii , o ɓornii dolokke makko on , ko fii hari himo ɓortii , onsay o iwi ka laana o cikkii ka nder ndiyan .
Ɓeya taalibaaɓe ardi e laakun kun e nder pooɗorgol jalaaji ɗin e hoore hiɗi heewi tew liƴƴi , ko fii hari hiɓe woɗɗitori pencen on wa sogone teemeɗɗe ɗiɗi .
Ɓay wonii ɓe tippike ka leydi , ɓe yi'i ɗon liƴƴi no fawii e hoore yiite , wondude e bireedi .
Iisaa wi'i ɓe : « Addee goɗɗi e liƴƴi ɗi nanguɗon jooni ɗin . »
Onsay Sim'uunu Petruusu ƴawi ka laakun , o pooɗi jalaaji ɗin , o tippini ka leydi . Tawi ɗin jalaaji no heewi liƴƴi njani yonuɗi teemedere e cappanɗe jowi e tati . Fii kala non hiɗi ɗuuɗunoo , kono jalaaji ɗin seekaaki .
Iisaa wi'i ɓe : « Aree ɲaamon . » Laatii hay gooto e taalibaaɓe ɓen suusaali mo landaade wi'a : « Ko an hombo nii ? » Ko fii hari hiɓe andi ko Joomi on .
Onsay Iisaa ɓadii , o ƴetti bireedi on e liƴƴi ɗin , o jonni ɓe .
Tawi ko tammun ɗun non Iisaa no feeɲana taalibaaɓe mun ɓen gila o immintinaa e hakkunde mayɓe ɓen .
Ɓay ɓe gaynii ɲaamude , Iisaa wi'i Sim'uunu Petruusu : « Ko an yo Sim'uunu mo Yuunusa , e hara hiɗa yiɗi lan ɓuri ɓee ɗoo ? » O jaabii mo , o wi'i : « Hiiyii Joomi an , hiɗa andi miɗo yiɗu-maa . » Onsay Iisaa wi'i mo : « Awa danko baaloy an koy . »
Iisaa wi'i mo kadi : « Enee Sim'uunu mo Yuunusa , hiɗa yiɗimmi ? » Kanko Sim'uunu o jaabii mo , o wi'i : « Hiiyii Joomi an , hiɗa andi miɗo yiɗu-maa . » Onsay Iisaa wi'i mo : « Awa aynu baali an ɗin . »
O wi'i mo kadi tammun : « Sim'uunu mo Yuunusa , e hara hiɗa yiɗi lan ? » Ɗun aanini Petruusu fii ko o wi'i mo kon tammun si himo yiɗi mo . O jaabii mo , o wi'i : « Joomi an , hiɗa andi kala huunde . Hiɗa andi miɗo yiɗu-maa . » Iisaa wi'i mo kadi : « Awa danko baali an ɗin .
Ko fii ka haqiiqa haqiiqa mi andinii ma , wa fewndo ko wonnoɗaa suka , a daditantono hoore maa dolokke maa on , yahaa ka faalaɗaa . Kono si a nawyoyii , a fontay juuɗe maa ɗen , goɗɗo dade , o naɓe ka a faalanooka . »
Tawi ko o wi'iri ɗun , ko fii hollugol ko mayde honde Petruusu maayata fii mawningol Alla . Ɓay o gaynii yewtude mo ɗun , o wi'i mo : « Jokkan ! »
Kanko Petruusu o yeƴƴitii , o yi'i oo taalibaajo mo Iisaa yiɗi ka jokkata ɓe , ɗun ko oo liiƴinooɗo ka ɓernde Iisaa fewndo ko ɓe ɲaamaynoo , o wi'i : « Koohoojo ko hombo woni wattoowo on e joge . »
Ɓay o yi'ii mo , kanko Petruusu , o wi'i Iisaa : « Oo ɗoo non Joomi an , ko honɗun heɓoyta mo ? »
Iisaa jaabii mo , wi'i : « Si miɗo faalaa o wona haa nde mi artoyi , haaju maa e ɗun ? An jokkan tun ! »
E hoore ɗun , kan haala jonnondiraa e hakkunde musiɓɓe ɓen wonde on taalibaajo maayataa . E hara-le Iisaa wi'aali mo wonde on maayataa , kono ko o wi'i ko : « Si miɗo faalaa o wona haa nde mi artoyi , haaju maa e ɗun ? »
Ko on taalibaajo seeditii fii ɗin piiji windi ɗi . Awa hiɗen andi nden seeditoore makko ko goonga .
Iisaa waɗuno piiji goo kadi buy . Si men winduno ɗun men fensiti , mi sikkaano si ɗen defte ɗe men windaynoo heƴayno e aduna on .
Ko an yo Tawaafiilu , mi yewtuno ka deftere an aranere fii kala ko Iisaa nangannoo waɗugol e jannugol ,
haa e ɲalaande ƴentineede makko , ɓawto o yamirde sahaabaaɓe ɓe o suɓinoo ɓen immorde e Ruuhu Seniiɗo on ,
ɗun ko ɓen ɓe o hollitii himo wuuri ɓawto o wareede , ɓe o waɗani seedeeji ɗuuɗuɗi fii ummutal makko ngal . O feeɲani ɓe e nder balɗe cappanɗe nay , himo haalana ɓe fii laamu Alla ngun .
Ɲande goo , ko o wondi e maɓɓe , o yamirno ɓe wota ɓe woɗɗito Yerusalaam , kono yo ɓe habbo fodaari Baabaajo on , o wi'i ɓe : « Ɗun ko ndin ndi mi wowlani on fii mun .
Ko fii Yaayaa kaɲun ko ndiyan lootiraynoo , kono onon e nder balɗe nii ko Ruuhu Seniiɗo on lootirteɗon . »
Nde tawnoo hiɓe mottondiri takko makko , ɓe landii mo , ɓe wi'i : « Joomi , hara ko e on saa'i joɗɗintintaa laamu Isra'iila ngun ? »
O jaabii ɓe , o wi'i : « Wonaa onon haani andude fewndooji e saa'iiji ɗi Baabaajo on toɗɗori bawgal mun ngal e mun ɗin .
Kono onon on heɓay bawgal nde Ruuhu Seniiɗo on ari e mon , wonon seedeeɓe an Yerusalaam e diiwal Yahuuda ngal fow e diiwal Samariiya ngal fow haa ka kattuɗe leyɗe . »
Ɓay o gaynii ɓe wowlande ɗun , wa fewndo ko ɓe ndaarata mo , o ƴentinaa , onsay duulere wirni mo e gite maɓɓe .
Ko ɓe tiggitii ka kammu , fewndo ko o ƴentata , worɓe ɗiɗo ɓorniiɓe daneeji feeɲani ɓe , wi'i ɓe :
« Ko onon yo ɓe Jaliilu , ko honɗun dariɗon , hiɗon ndaara nguu kammu ? Iisaa oo ƴentinaaɗo ka kammu e hakkunde mon artiroyay wano yiiruɗon o ƴentiniraama ka kammu nii . »
Onsay ɓe yiltitii Yerusalaam ɓe iwi e ngon fello wi'eteengo Fello Zaytuuni woɗɗitorngo Yerusalaam yeru sagara yaadu happaandu e ɲalaande fowteteende nden .
Ɓay wonii ɓe hewtitii , ɓe naatiroyi ka suudu dow-dowru ndu ɓe woni weerude e mun ndun . Tawi ɓen ko Petruusu , e Yuuhanna e Yaaquuba e Andaraawu , kaɲun e Filiipu e Tooma e Bartolomaawu e Matta e Yaaquuba mo Alfaa e Sim'uunu tawdaaɗo e fedde Zelotiiɓe ɓen , e Yahuuda mo Yaaquuba .
Ɓe fow e nder nanondiral maɓɓe , ɓe duumii e toragol Alla , toroda e rewɓe ɓen wondude e Mariyama yumma Iisaa e neene-gootooɓe makko ɓen kanko Iisaa .
E ɗen balɗe ɗon , Petruusu immii , o darii hakkunde musiɓɓe ɓen . Tawi ɓen mooɓinooɓe ɗon ko wa ɓe teemedere e noogayo . O wi'i ɓen :
« Musiɓɓe , bee ko windanoo kon waɗa , ɗun-le ko ko Ruuhu Seniiɗo on longinnoo Daawuuda kon , o hiitii fii oo wi'eteeɗo Yudaasi ardinooɗo ɓee nangunooɓe Iisaa .
On no tawdanoo e men , awa kadi himo marnoo geɓal e ɗee golle men . »
( Yudaasi hendorii ngesa mban njoddi janfa mun kan , ko ɗon fii makko lanniri hippagol , fecco e hakkunde , nder reedu makko ndun fow lancitii .
Hakkee ko jeyaaɓe Yerusalaam ɓen fow andunoo fii ɗun , ɓe inni mban ngesa e haala maɓɓe Hakel-Dama , ko woni firo ɗun ko Ngesa Ƴiiƴan . )
« E hin-le no windii ka deftere Zabuura : Yo galle on ɗen caabu , hara hay gooto hoɗataa ɗon . « No windii kadi : Yo goɗɗo lonto mo ka ardagol .
Kanko Petruusu o wi'i kadi : « Ko ɗun waɗi , bee goɗɗo e ɓee wondunooɓe e men fewndo ko jindideten e Iisaa Joomi on ,
gila ko Yaayaa lootunoo mo haa ɲande o ƴentinaa hakkunde men , heɓoo ko wonda e men seeditoo fii ummutal makko ngal . »
Onsay ɓe ɓanni yimɓe ɗiɗo : goɗɗo on no wi'ee Yuusufu , ɗun ko Barsabaa jammaaɗo Yustuusa , oya on no wi'ee Matiyaasa .
Onsay ɓe torii , ɓe wi'i : « Yaa an Joomiraaɗo Anduɗo ɓerɗe yimɓe fow , ɓanginan men ko hombo e ɓee ɗiɗo suɓiɗaa
fii ko lontoo Yudaasi e golle e sahaabankaaku mun , ɓay kanko Yudaasi o sortike , o yahii ka o muuyanaa ɗon . »
Ɓe waɗi urɓa hakkunde ɓen ɗiɗo , urɓa on hawri e Matiyaasa , on tawtinaa sahaabaaɓe ɓen sappoo e go'o .
Nde ɲalaande juldeere wi'eteende Pentakosta hewtunoo , tawi ɓe fow hiɓe wondi nokkun gootun .
Tun nde wootere , hawa wa hendu tiiɗundu iwri ka kammu ari , hebbini suudu ka ɓe woni ɗon .
Onsay wa ɗenɗe yiite feeɲani ɓe , ɗe sendondiri , ɗe woni e hoore mo kala e maɓɓe .
Ɓe fow ɓe heewi Ruuhu Seniiɗo on , ɓe nangani wowlugol e haalaaji goo , mo bee e ko Ruuhu on longini ɗun .
Tawi wa nden ɲande Yahuudiyankeeɓe rewooɓe Alla iwruɓe e leyɗe aduna on fow no Yerusalaam .
E nder ko hawa kan waɗata kon , jamaa mooɓinooɗo ɗon on jiiɓii sabu ko mo kala e maɓɓe nanaynoo ɓen no wowla e haala mun kan tigi kon .
Ɗun ŋalɗini ɓe haa feƴƴiti , e hoore hiɓe wi'a : « Hara ɓee yimɓe wonɓe wowlude ɗoo fow hinaa ɓe diiwal Jaliilu ?
Ko honno nanirɗen ɓee no wowla e haala ka muynuɗen kan tigi ?
Ɗun ko enen ɓee Fartiyankooɓe e Maadiyankooɓe e Elaamiyankooɓe e ɓee hoɗuɓe Mesopotamii e ka diiwal Yahuuda e ɓe Kapadoosi ɓen e ɓe Pontii ɓen e ɓe Aazii ɓen ,
e ɓe Firgii ɓen e ɓe Pamfilii ɓen e ɓe Misira ɓen e ɓee jeyaaɓe e ndii leydi Libii kawtirɓe e Sirenii e iwruɓe Roomu ɓen ,
ɗun ko Yahuudiyankeeɓe ɓen e naatuɓe e diina Yahuudiyanke ɓen e jeyaaɓe Kereeti ɓen e Aarabeeɓe ɓen , enen ɗoo fow en nanii hiɓe wowla e haala mo kala e men fii kuuɗe Alla mawɗe ɗen ! »
Tawi ɗun no ŋalɗini ɓe fota ɓe fow haa hiɓe jiɓii , ɓe nangi wi'indirgol : « Ko honɗun ɗu'un holli ? »
Kono woɓɓe no awmotonoo ɓe , wi'a : « Ɓee ko yaruɓe haa mandili ! »
Ontuma Petruusu immodi e sahaabaaɓe ɓen sappoo e go'o , o ewnii jamaa on , o wi'i ɓe : « Ko onon yo Yahuudiyankeeɓe e kala hoɗuɗo Yerusalaam , heɗitee konguɗi an ɗin , andon ɗunɗoo .
Ko fii hinaa ko sikkuɗon kon , ɓee wonaa mandiluɓe nii , ko walluhaa on nii .
E hino ko annabi Yuu'iila wi'unoo kon , himo wi'i :
Alla daalii : Ka balɗe sakkitore mi tippinay Ruuhu an on e hoore kala tagaaɗo haa heewa . Onsay ɓiɓɓe mon worɓe e rewɓe haaloyay ko Alla longini ɗun , sukaaɓe mon ɓen yi'oya feɲɲinanɗe , mawɓe mon ɓen hoydoya koyɗi .
Kanko Alla o daalii kadi : Ko non woniri e ɗen ɲalaaɗe ɗon , mi tippinay Ruuhu an on e hoore jiyaaɓe an ɓen worɓe e rewɓe , ɓe haala ko ɓe longinaa .
Mi waɗa kadi kaawakeeji ka kammu dow , e maandeeji ka hoore leydi , ɗun hara ko ƴiiƴan e yiite e duggal curki .
Naange ngen wayloo niɓe , lewru ndun kadi wayloo ƴiiƴan , ɗun ko ado ɲalaande Joomiraaɗo on hewtude , ɗun ko nden ɲalaande mawnde teddunde .
Onsay kala jantotooɗo innde Joomiraaɗo on dandoyte .
Kanko Petruusu o wi'i kadi : « Ko onon yo Isra'iilayankeeɓe , heɗitee ɗii konguɗi an ! Oo gorko wi'eteeɗo Iisaa , oo jeyaaɗo Naasirata , on mo Allaahu on ɓanginiri yeeso mon kaawakeeji moƴƴi e kuuɗe e maandeeji , kon ko Alla warri e makko e hakkunde mon , wano andirɗon non tigi ,
ɗun ko on waɗaaɗo e joge tippude e eɓɓoore Alla nden e gandal makko adiingal ngal kanko Alla , warirɗon mo wattugol mo e juuɗe heeferɓe ɓen , ɓen wariri mo fempugol wenga .
Allaahu on immintinii mo , o sortii mo e nder ndin muuseendi mayde , ko fii hari gasataa ka nguli mayde kin jogoo mo ton .
Ko fii hari Daawuuda wi'irii nii fii makko , woo : Mi yi'ay Joomiraaɗo on saa'i woo yeeso an , ko fii hari himo ka sengo ɲaamo an fii wota mi diwnu .
Ko ɗun waɗi si ɓernde an nden no heewi weltaare , ɗenngal an ngal no e nder welo-welo , hay ɓandu an ndun fowtoto e nder tanƴinaare .
Ko fii a accoytaa wonkii an kin ka wonunde mayɓe , awa kadi a jaɓataa Seniiɗo maa on laatoo ɲolɗo .
A andinii lan laawi ngurndan ɗin , a hebbinay lan weltaare yeeso maa .
Kanko Petruusu o wi'i kadi : « Musiɓɓe , newnanee lan mi yewta on no laaɓiri fii Daawuuda oo baabiraawo meeɗen , on maynooɗo surraa , mo tawata yenaande mun no woodaa haa jooni hakkunde men .
Nde tawnoo ko o annabaajo , himo andi kadi wonde Allaahu on woondanii mo woondoore wonde o joɗɗinay goɗɗo e jurriya makko on ka jullere laamu makko .
O hiitino fii immintinegol Almasiihu on , on mo accoytaake ka wonunde mayɓe ɓen , ɗun ko on mo ɓandu mun laatoytaako ɲolayndu .
Iisaa on non , Allaahu on immintinii mo , men fow ko men seedee ɗun .
Alla ɓantirii mo ka sengo mun ɲaamo , o hendike e juuɗe Baabaajo on ko fodanoo kon , ɗun ko Ruuhu Seniiɗo on , kanko kadi o tippinii ɗun , wano wonɗon yiirude nii , e no wonɗon nanirde nii .
Fii kala Daawuuda yahaali ka kammu , kono kanko tigi o wi'i : Joomiraaɗo on daalanii Joomi an on : Jooɗor ka sengo an ɲaamo ,
haa mi waɗa ayɓe maa ɓen ka ley teppe maa .
Kanko Petruusu o wi'i kadi : « Awa yo bolondaaji Isra'iila ɗin fow andu e nder pellital wonde Allaahu on waɗii Iisaa , oo mo fempunoɗon , Almasiihu e Joomi . »
Ɓay ɓe nanii ɗun , ɗun naati e ɓerɗe maɓɓe ɗen . Onsay ɓe wi'i Petruusu e ɓeya sahaabaaɓe : « Musiɓɓe , ko honɗun men haani waɗuɗe ? »
Petruusu wi'i ɓe : « Tuubee , mo kala e mon kadi lootoo maande kisiyee e innde Iisaa Almasiihu on , fii yaafuyee junuubaaji mon ɗin . Onsay on heɓay dokkal Ruuhu Seniiɗo on .
Ko fii fodaari ndin ko fii mon e fii ɓiɓɓe mon ɓen e fii kala woɗɗitiiɗo , ɗun ko kala ɓen ɓe Alla Joomiraaɗo men on noddoyta . »
Awa ko konguɗi ɗuuɗuɗi goo kadi o seeditorani ɓe , e himo waajotonoo ɓe kadi , wi'a : « Dandee hoore mon e nguu jamaanu ɓoyliingu . »
Ɓen jaɓuɓe kongol makko ngol , lootaa maande kisiyee . Nden ɲande ko wa guluuje tato yimɓe ɓeyditii e maɓɓe .
Onsay ɓe duumii e janndeeji ɓen sahaabaaɓe , e mottondirgol fii jokkere enɗan e ɲaamidugol e toragol Alla .
Ŋalaw heɓi mo kala e maɓɓe . Tawi sahaabaaɓe ɓen no waɗaynoo kaawakeeji moƴƴi e maandeeji heewuɗi .
Onsay gomɗinnooɓe ɓen fow wontidi , ɓe hawti piiji ɗin fow .
Ɓe yeeyi keyeeji maɓɓe ɗin e ko wonani ɓe kon , ɓe senditi ɗun hakkunde maɓɓe , mo kala e ko hatonjini kon .
Tawi ɲande woo e nder wakkilaare maɓɓe e nanondiral hiɓe wontidi , hiɓe ka juulirde mawnde , awa kadi ɓe ɲaamidayno ka nder cuuɗi , ɓe ɲaamida e nder welo-welo e ɓernde laaɓunde ,
ɓe manta Alla , ɓe heɓayno kadi sulfu jamaa on fow . Joomiraaɗo on kadi no ɓeydiraynoo moftal maɓɓe ngal ɲande woo ɓen wonaaɓe dandeede .
Ɲande goo , tawi Petruusu e Yuuhanna no yahude ka juulirde mawnde ka waqutu juuleteeɗo e saa'i sappoo e jowaɓo on .
Ɗun hawrondiri aaden jibindinaaɗo e boofoyaagal no addeede joɗɗinee ka dambugal juulirde mawnde wi'eteengal Dambugal Fotungal , fii toragol naatooɓe ɓen ka juulirde , wano woowirannoo mo non kanko jukkunnaajo on ɲande woo .
No o yiirunoo Petruusu e Yuuhanna no e fii naatugol , o torii yo ɓe okkor mo .
Kono Petruusu e Yuuhanna tenƴini mo , ɓe wi'i : « Ndaarii men ! »
Kanko kadi o tenƴini ɓe , himo tanƴininoo heɓirgol ɓe goɗɗun .
Kono Petruusu wi'i mo : « Mi maraa kaalisi maa kaŋŋe , kono non mi okkorte ko mi jogii kon . Immo , waawaa yahude e innde Iisaa Almasiihu on , oo jeyaaɗo Naasirata ! »
Onsay kanko Petruusu o jogori mo jungo makko ɲaamo ngon , o immini . Tun koyɗe on ɗen e kolɓule mun ɗen sattiti .
O hawtii kisan , o nangani yaadu , o naatidi e maɓɓe ka juulirde mawnde e hoore himo yaha hoccoo , manta Alla .
Jamaa on fow yi'i himo yaha manta Alla .
Ɓay ɓe anditii wonde ko kanko jooɗotonoo toroo ka dambugal juulirde mawnde wi'eteengal Fotungal , ɓe ŋalɗi ɗun , ɓe haawii fii kon ko o waɗanaa .
Kono tawi on jukkunnaajo alaa seedude e Petruusu e Yuuhanna . Jamaa on fow dogiri ka ɓe woniri ton , ɗun ko ka tungarru wi'eteendu Tungarru Sulaymaana , e hoore hiɓe ŋalɗi .
Ɓay Petruusu yi'ii ɗun , o wi'i jamaa on : « Ko onon yo Isra'iilayankeeɓe , ko fii honɗun ŋalɗanɗon fii ɗun ? E ko fii honɗun ndaarirton men nii , wa si ko doole amen maa dewal amen men imminiri oo neɗɗo , o waawi yahude ?
Awa kadi on Alla Ibraahiima e Issaaqa e Yaaquuba , ɗun ko on Alla baabiraaɓe men ɓen , o mawniniino on Jiyaaɗo makko , ɗun ko Iisaa , on mo hendinnoɗon Pilaatu lanɗo on , yedduɗon , ɗun ko on mo o aadinoo accitugol .
Kono onon yedduɗon on Seniiɗo Feewuɗo , toriɗon sulfu fii yo on accitane warnooɗo yimɓe goo ,
warɗon on wonɗo daƴƴere ngurndan ɗan . Kono Allaahu on immintinii mo e hakkunde mayɓe ɓen . Ko men seedee ɗun .
Ko tippude e gomɗingol innde makko nden kanko Iisaa , waɗi si oo neɗɗo sattiti . Ko e immorde e innde Iisaa nden e gomɗingol e mayre on waɗi si oo neɗɗo yeɗaa cellal timmungal yeeso mon on fow .
« Jooni non yo musiɓɓe , miɗo andi , onon e hooreeɓe mon ɓen , ko angal andude warrunoɗon ɗun .
Kono ko non Allaahu on laatiniri kon ko o longinnoo annabaaɓe ɓen fow ko adii ɗun , ɗun ko wonde Almasiihu makko on no haanunoo tampude .
Jooni non , tuubee , ruttoɗon fii yo junuubaaji mon ɗin monte ,
fii no Joomiraaɗo on yeɗira on saa'iiji fowtere immorde e makko , e fii no o additirana on on Almasiihu mo fodanoɗon , ɗun ko Iisaa .
Himo haani wonude ka kammu ton haa tuma Allaahu on heydintini ko o daalirnoo annabaaɓe makko laaɓuɓe ɓen kon fow gila law .
Muusaa wi'uno : Alla Joomiraaɗo mon on yaltinanoyay on annabaajo wa'uɗo wa an min e hakkunde musiɓɓe mon ɓen . Ko yo on heɗoyo kala ko o wi'oyi on .
Kono kala on mo heɗoyaaki on annabaajo , o suutete e hakkunde jamaa on .
Kanko Petruusu o wi'i kadi : « Annabaaɓe hiitinooɓe ɓen fow , gila e Samu'iila haa e hikkiiɓe e makko ɓen , hari hiitinoke fii ɗee ɲalaaɗe ɗoo .
Ko onon woni ɓiɓɓe annabaaɓe ɓen e ahadi ndi Allaahu on ƴettannoo baabiraaɓe men ɓen , ka o daalannoo Ibraahiima wonde : Ɓeynguureeji aduna on fow barkinte sabu jurriya maa on .
Ko fii mon onon taho Allaahu on addirnoo oo Jiyaaɗo makko , mo o immintini e hakkunde mayɓe ɓen , fii ko barkinira on , sendugol mo kala e mon e waɗugol ko boni . »
Wa fewndo ko Petruusu e Yuuhanna yewtata ɗun jamaa on , yottinooɓe sadaka ɓen e hooreejo aynooɓe juulirde mawnde nden e Sadduusiyaaɓe ɓen ari .
Ko fii hari ɓe haaɓii ko ɓen woni waajaade jamaa on kon e ko ɓen woni ɓanginde kon wonde ko e Iisaa ummutal mayɓe ɓen woni .
Ɓe fawi ɓe juuɗe . Ɓay hari niɓɓii , ɓe soki ɓe haa bimbi nden ɲande .
Kono buy e nanunooɓe ɗin konguɗi maɓɓe gomɗini , adadu ɓen yimɓe gomɗinɓe ko wa ɓe guluuje njowo .
Bimbi nden ɲande yeesooɓe Yahuudiyankeeɓe ɓen e mawɓe maɓɓe ɓen e jannooɓe fii Sariya ɓen mottondiri Yerusalaam ,
wondude e Hannaana , ɗun ko yottinoowo mawɗo sadaka on , e Qayaafa e Yaayaa e Iskandar , e ɓeya jeyaaɓe e gorol yottinoowo mawɗo sadaka on .
Ɓe addi Petruusu e Yuuhanna hakkunde maɓɓe , ɓe landii ɓe , ɓe wi'i : « Hara ko mbawdi hondi maa innde honde waɗirɗon ɗun ? »
Onsay Petruusu heewuɗo Ruuhu Seniiɗo on wi'i ɓe : « Ko onon yo yeesooɓe jamaa e mawɓe ,
ɓay hande meɗen landiteede fii moƴƴere nde men waɗani aaden jukkunnaajo , e noone no o ndikkiniraa ,
awa andee fota , jamaa Isra'iila on fow kadi anda , ko e innde Iisaa Almasiihu on , oo jeyaaɗo Naasirata , ɗun ko on mo fempunoɗon , Alla immintini mo e hakkunde mayɓe ɓen , ko sabu on oo neɗɗo selliniraa , o darii yeeso mon ɗoo .
Ko Iisaa on woni : Hayre nde onon mahooɓe ɓen hawkunoɗon nden wontii hittunde ka soɓɓundu .
Ko fii kisiyee heɓortaa goɗɗo goo si wonaa Iisaa Almasiihu on , sabu hay gooto okkaaka innde goo ka ley kammu ɗoo , nde waaweten daɗirde sabu mun si wonaa nde makko nden . »
Ɓay ɓe yi'ii pellital Petruusu e Yuuhanna ngal , ɗun ŋalɗini ɓe . Ɓe ndaari ɓe tawi ɓee ko ɓe yinkoy koy jangaa , ɓe anditiri ɓe ko ɓe wondaynoo e Iisaa kon .
Nde tawnoo ɲawndaaɗo on no darii takko maɓɓe , ɓe tawi alaa fus ko ɓe jaaboo .
Ɓe yamiri yo ɓen yaltine , ɓe accana ɓe mbatirdu ndun . Onsay ɓe diisondiri hakkunde maɓɓe , ɓe wi'i :
« Ko honɗun waɗeten ɓee ? Ko fii no henani kala hoɗuɗo Yerusalaam wonde ɓee waɗii kaawake moƴƴo tiiɗuɗo , en waawataa-le yeddude ɗun .
Jooni non , fii wota ɗun lollu ɓuri nii e hakkunde jamaa on , haɗen ɓe , sattinanen ɓe wota ɓe wowlan hay gooto nden innde hande kadi . »
Onsay ɓe nulitani Petruusu e Yuuhanna , ɓe toŋani ɓe few waajagol maa janna e innde Iisaa .
Kono Petruusu e Yuuhanna jaabii ɓe , wi'i : « Hara no feewi yeeso Alla ka men ɗoftoo on , men acca Alla ?
Ɲaawanee hoore mon ɗunɗon , ko fii men waawataa ronkude wowlude ko men yi'irnoo gite amen ɗen kon e ko men nanirnoo noppi amen ɗin kon . »
Ɓe ɓeydi ɓe sattinande fii ɗun , kono ɓay ɓe heɓaali feere no ɓe donkinira ɓe , sabu ko jamaa on fow wonnoo mawninde Alla fii kon ko waɗi ɗon , ɓe acciti ɓe .
Tawi on neɗɗo sellinaaɗo , mo kaawake moƴƴo on waɗaa e hoore mun , ɓurnii duuɓi cappanɗe nay .
Ɓay Petruusu e Yuuhanna accitaama , ɓe yaari ka ɗimmooɓe maɓɓe ɓen , ɓe fillitanii ɓen kala ko hooreeɓe yottinooɓe sadaka ɓen e mawɓe ɓen wi'i ɓe kon .
Ɓay ɓen nanii ko ɓe wi'i kon , ɓe hawtiti , ɓe ewnii Alla , ɓe wi'i : « Ko an yo Joomiraaɗo Taguɗo leydi e kammu e baharu e kala ko woni e mun ,
ko an daalirnoo Ruuhu Seniiɗo on , longinɗaa oo jiyaaɗo maa , ɗun ko Daawuuda oo baabiraawo amen ɗunɗoo : Ko fii honɗun leƴƴi ɗin monondiranta , e ko honɗun jamaaji ɗin joganii ɗii miijooji mehi ?
Lamɓe aduna on no dartodi , hikkondirɓe e maɓɓe ɓen no wontidi , dartii Joomiraaɗo on e Almasiihu makko on .
« Awa yaa an Alla , ka haqiiqa , e nder ndee saare ɗoo , oo wi'eteeɗo Heroodu e oo wi'eteeɗo Pilaatu Pontii , ɓe wontiduno e ɓe wonaa Yahuudiyanke ɓen , wondude e Isra'iilayankeeɓe ɓen , ɓe dartii oo Kurkantooɗo ma Seniiɗo , ɗun ko Iisaa , on mo suɓiɗaa .
Ɓe waɗiri ɗun faale maa on e bawgal maa ngal , fii timmingol kodduruyee maa on .
Jooni non , yaa an Joomiraaɗo , wattan yiili fii ɓee jokkuɓe men , newnanaa kadi jiyaaɓe maa ɓen feɲɲinirgol daaluyeeji maa ɗin pellital timmungal .
Fontu sookewo maa ngon fii no ɲawndule e maandeeji e kaawakeeji moƴƴi waɗira e innde Kurkantooɗo ma Seniiɗo on , ɗun ko Iisaa . »
Ɓay ɓe gaynii toraade , nokkuure nde ɓe wonnoo e mun nden dimbii , ɓe fow ɓe heewi Ruuhu Seniiɗo on , ɓe woni e feɲɲinirgol daaluyee Alla on pellital .
Gomɗinɓe ɓen fow wonti ɓernde wootere e miijo wooto , tawi hay gooto e maɓɓe wi'ataa ko jeyi kon ko halal mun , tawi ko ɓe kafu e fow .
Tawi sahaabaaɓe ɓen no seeditora bawgal tiiɗungal fii ummutal Iisaa Joomi on , moƴƴere tiiɗunde kadi woni e hoore maɓɓe ɓe fow .
Tawi baaso alaa hakkunde maɓɓe , ko fii kala marnooɗo ngesa maa suudu yeeyitayno ɗun , adda coggu ko yeeyi kon ,
watta e juuɗe sahaabaaɓe ɓen . Ɗun senditee , mo kala hendoo ko handi kon .
Yuusufu kadi , ɗun ko on mo sahaabaaɓe ɓen jammi Barnabaasi ( ko woni firo ɗun ko « wakkilinoowo » ) , on ko Lewiyankeejo mo Siipuru ,
o yeeyi ngesa himo marnoo , o addi mbuuɗi ɗin , o watti e juuɗe sahaabaaɓe ɓen .
Onsay gorko goo kadi wi'eteeɗo Hanaaniiya e ɓeyngu mun Safiirata yeeyi ngesa hiɓe marnoo .
E nder haldigal makko e ɓeyngu makko , o mari feccere coggu ko yeeyaa kon , o ƴetti ndeya feccere o watti e juuɗe sahaabaaɓe ɓen .
Onsay Petruusu wi'i mo : « Hanaaniiya , ko honno Ibuliisa naatiri ka ɓernde maa haa ka fenanaa Ruuhu Seniiɗo on , maraa feccere coggu ngesa mban .
Ado a yeeyude mba , wonaa an jeyunoo mba ? E ɓay a yeeyii mba , wonaa an jeyunoo coggu mabba on ? Ko fii honɗun non waɗanɗaa ka ɓernde maa sifa ngal kuugal ? Awa hinaa yimɓe ɓen fenanɗaa , kono ko Alla . »
Nde Hanaaniiya nanirnoo ɗin konguɗi , o yani , o maayi . Tun kulol njanol heɓi ɓen heɗinooɓe ɗon fow .
Onsay sukaaɓe ɓen immii waɗi kasannge e makko , ɓe naɓi mo , ɓe surroyi .
Ɓawto ɗun , ɓay wa saa'iiji tati feƴƴii , ɓeyngu makko ari e hoore o andaali kon ko waɗi .
Onsay Petruusu wi'i mo kanko debbo on : « Yeeto lan si tawii ko nguu coggu ɗoo yeeyuɗon ngesa mban . » Debbo on jaabii mo , wi'i : « Eyyo , ko nguu coggu ɗoo . »
Petruusu wi'i mo fahin : « Ko fii honɗun haldanɗon ndarndagol Ruuhu Joomiraaɗo on ? Awa e hino surroyɓe moodi maa ɓen ka dambugal ɗaa . Ɓe naɓete an kadi . »
Ɗon kisan o yani e ley koyɗe Petruusu , o maayi . Wa ko sukaaɓe ɓen naatata , ɓe tawi kanko debbo on kadi o maayii . Ɓe naɓi mo , ɓe surroyi takko moodi makko .
Kulol moolanaangol kadi heɓi moftal ngal fow e kala nanunooɓe fii ɗun .
Tawi sahaabaaɓe ɓen no waɗude maandeeji e kaawakeeji moƴƴi ɗuuɗuɗi hakkunde jamaa on . Hari kamɓe gomɗinɓe ɓen fow hiɓe mottondiri e nder nanondiral maɓɓe ka Tungarru Sulaymaana .
Tawi jamaa on no mantude ɓe fota , kono hay gooto e maɓɓe suusataano ɓe ɓadaade .
Tawi ɲande woo wonɓe gomɗinde Joomi on no ɓeydaade fota , hara ko worɓe e rewɓe .
Awa kadi nawnuɓe no addetenoo ka sera ballaŋe , wallinee e buutuuji maa e gate , fii nde Petruusu no feƴƴa , hay si ko yo ɗowdi makko ndin hawru e goɗɗo e maɓɓe .
Lappi lappi yimɓe no wuggotonoo iwa e ɗeya ca'e heeduɗe e Yerusalaam , ɓe addora nawnuɓe ɓen e ɓe jinna tampini , ɓen fow sellinaa .
Onsay yottinoowo mawɗo sadaka on e kala wondunooɓe e makko , ɗun ko ndee fedde ɓee Sadduusiyaaɓe , ɓe hawtodi e nawliigu timmungu .
Ɓe fawi sahaabaaɓe ɓen juuɗe , ɓe soki ɓe .
Kono e nder on jemma , malaa'ikaajo Joomiraaɗo on udditi baafe kaso ngon , o yaltini ɓe , o wi'i ɓe :
« Yahee wonoyon ka juulirde mawnde , feɲɲinanon jamaa on kala konguɗi fii ɗan ngurndan kesan . »
Ɓay ɓe nanii ɗun , no weetirnoo , ɓe naatoyi ka juulirde mawnde ɓe woni e waajagol . Onsay yottinoowo mawɗo sadaka on e wondiɓɓe mun ɓen hewti , ɓe nodditi dental fewjooɓe ɓen , e dental mawɓe Banii-Isra'iila'en ɓen fow , ɓe immini ko yahana sahaabaaɓe ɓen ka kaso .
Ɓay ɓen suufaaɓe hewtii , laatii ɓe tawaali ɓeya ka kaso . Ɓe yiltitii ɓe hunitii ɓe , ɓe wi'i :
« Men yahuno , men tawi kaso ngon no sokiraa no holnori , ayninaaɓe dame ɗen kadi mo bee e ka woni . Kono ɓay men udditii , men tawaali hay gooto nder ton ! »
Nde hooreejo aynooɓe juulirde nden e hooreeɓe yottinooɓe sadaka ɓen nanirnoo ɗin konguɗi , ɓe jiɓii fii ɓen e ko honno fii ɗun sakkitoroyta .
Tun goɗɗo ari , wi'i ɓe : « E hino yimɓe ɓe sokunoɗon ka kaso ɓen ka waajotoo jamaa on ka juulirde mawnde too ! »
Onsay hooreejo aynooɓe ɓen e suufaaɓe mun ɓen yahani ɓe , addi e ɓaawo doolugol ɓe , sabu hiɓe hulunoo wota jamaa on fiɗir ɓe kaaƴe .
Ɓay ɓe addii ɓe , ɓe darni ɓe yeeso dental fewjooɓe ɓen . Onsay yottinoowo mawɗo sadaka on landori ɓe nii , wi'i :
« Hiɗon andi hari men haɗiino on few waajorgol ndee innde ! Jooni non e hino on lannii lollinde waajuuji mon ɗin Yerusalaam . E hoore ɗun hiɗon faalaa fawude kii wonkii oo neɗɗo e hoore amen ! »
Onsay Petruusu e sahaabaaɓe ɓen jaabii ɓe , wi'i : « Ko Alla ɗoftetee edii yimɓe ɓen .
On Alla baabiraaɓe men ɓen immintinii Iisaa , on mo warirɗon fempugol e leggal , wenga .
Allaahu on ɓantirii mo ka sengo mun ɲaamo , waɗii mo Ardotooɗo e Dandoowo fii okkugol Isra'iila'en feere no ɓe tuubira e no ɓe yaaforanee junuubaaji .
Menen e Ruuhu Seniiɗo mo Allaahu on yeɗi ɓen ɗoftiiɓe mo , ko men seedee ɗun . »
Ɓay ɓen nanii ko ɓen sahaabaaɓe wi'i kon , ɓe hiɓɓii haa ɓe faalaa ɓe warude .
Kono Fariisiyaajo jannoowo fii Sariya on , wi'eteeɗo Gamaliyiila , mo jamaa on fow hoolii , hawtii ka nder dental , yamiri yo ɓen sahaabaaɓe yaltine ton taho .
Onsay o wi'i : « Ko onon yo Isra'iilayankeeɓe , wattanee yiila e ko miijiɗon waɗugol ɓee kon .
Ko fii hiɗon andi neeɓaali ko Teyodaasu , waɗitiiɗo ko tedduɗo , immii , mo wa yimɓe teemeɗɗe nayo iwtirnoo ɓaawo mun . Kanko Teyodaasu o waraa , ɗoftinooɓe mo ɓen fow lancaa . E hoore ɗun hay huunde nantaaka .
Ɓay feƴƴii e on , wi'eteeɗo Yudaasi , jeyaaɗo Jaliilu , immii ka fewndo windito . O ɗaɓɓi yimɓe ko iwtira ɓaawo makko , on kadi mulaa , ɗoftinooɓe mo ɓen fow kadi saakitaa .
Jooni min mi wi'ay on , tertee ɓee yimɓe , acciton ɓe , ɓe yaha . Si tawii ɗee eɓɓooje maa ɗee kuuɗe ko e neɗɗanke'en iwi , ɗe bonoyay .
Si tawii non ko e Alla iwri , haray on waawataa ɗe bonnude . Reenee fii wota on wonu haɓidooɓe e Alla ! »
Ɓe fow ɓe iwtiri e ɓaawo ko o wi'i kon . Onsay ɓe nodditi sahaabaaɓe ɓen , ɓe focci ɓe , ɓe haɗi ɓe wowlugol innde Iisaa , ɓe acciti ɓe .
Kamɓe kadi ɓe yalti ka hakkunde dental e hoore hiɓe weltii ko tawi kon hiɓe foddi e aybineede fii innde Iisaa nden .
Tawi ɓe haaɓataano waajagol janna ka juulirde mawnde e ka cuuɗi fii Kibaaru Moƴƴo Iisaa Almasiihu on .
Nde tawnoo taalibaaɓe ɓen no ɓeydaade tun e ɗen balɗe ɗon , Yahuudiyankeeɓe wowlooɓe haala Gereeki wonɓe hakkunde maɓɓe ɓen woni e ŋurŋurtugol ɓeya Yahuudiyankeeɓe , sabu ko ɓe welsindii waɗangol keynguuɓe maɓɓe ɓen ko ɓen handi ɲande woo kon .
Onsay sahaabaaɓe ɓen sappoo e ɗiɗo nodditi taalibaaɓe ɓen no ɓe fotata fodde , ɓe wi'i ɓen : « Haanaa ka acciten daaluyee Alla on fii sendugol ɲaameteeji tun .
Ko ɗun waɗi , yo musiɓɓe , suɓee hakkunde mon yimɓe njeeɗiɗo , hara ko holniiɓe , heewuɓe Ruuhu Allaahu on e faamu , ko halfinen ɗee golle .
Ɗun , menen men duumoto e toragol e kurkanagol daaluyee on . »
Ɗin konguɗi weli ɓe no ɓe fotata fodde . Onsay ɓe suɓii oo wi'eteeɗo Astefaana , on ko neɗɗo heewuɗo gomɗinal e Ruuhu Seniiɗo on , e Filiipu e Porokoor e Nikanuura e Timuuna e Parmeena e Nikolaasi mo ka wi'etee ɗon Antiyoosi-Sirii , on ko naatunooɗo e diina Yahuudiyanke .
Onsay ɓe weeɓitani ɓe sahaabaaɓe ɓen , ɓen fawi juuɗe mun ɗen e hoore maɓɓe , du'anii ɓe .
Tawi daaluyee Alla on no layude tun , adadu taalibaaɓe ɓen no ɓeydaade fota e nder Yerusalaam . E hoore ɗun jamaa yottinooɓe sadaka ɗuuɗuɗo no ɗoftaade gomɗinal ngal .
Tawi Astefaana , on heewuɗo sulfu e bawɗe , no waɗaynoo kaawakeeji moƴƴi mawɗi e maandeeji e hakkunde jamaa on .
Onsay woɓɓe ɓe Sirenii e ɓe Aleksandiri e ɓee ɓe Silisii e ɓe Aazii , wonnooɓe ka juulirde wi'eteende Juulirde Rinɗinaaɓe , ɓe woni e yeddondirgol e Astefaana .
Kono tawi ɓe alaa kutu dartagol faamu makko ngun e konguɗi ɗi Ruuhu Allaahu on longinaynoo mo ɗin .
Onsay ɓe yeeni woɓɓe yo wi'u : « Men nanirii mo konguɗi hoynuɗi Muusaa e Alla ! »
Ko nii ɓe ƴuuniri jamaa on e mawɓe ɓen e jannooɓe fii Sariya on , ɓen ari nangiri Astefaana doole , ɓe naɓi mo ka dental fewjooɓe ɓen .
Tawi hiɓe eɓɓi woɓɓe ko seeditoo fenaande , ɓen wi'i : « Oo neɗɗo no jokki aybingol nokkuure hormorde nden e Sariya on .
Ko fii men nanii himo wi'a wonde , Iisaa , oo jeyaaɗo Naasirata , lancay ndee nokkuure , o wayla kadi naamuuji ɗi Muusaa waɗani en ɗin . »
Onsay ɓen wonnooɓe ka dental ɗon ndaari mo kanko Astefaana , tawi yeeso makko ngon wa'itii wa yeeso malaa'ikaajo .
Onsay yottinoowo mawɗo sadaka on landii mo , wi'i : « Hara ɗun ko non woniri ? »
Astefaana jaabii , wi'i : « Ko onon yo musiɓɓe an e baabiraaɓe an , heɗitee ! Alla Jom Mangural on feeɲanno Ibraahiima ben men fewndo ko o wonnoo Mesopotamii , ɗun ko ado o hoɗoyde Haraana .
O daalanno mo , o wi'i : « Yaltu ka leydi maa e ka bolondaa maa , yahaa haa e leydi ndi mi holloyte .
Kanko Astefaana o wi'i kadi : « Onsay o yalti e ndin leydi ɓen Kaldiyankeeɓe , o hoɗoyi Haraana . Ɓay ben makko faatike , Allaahu on addi mo kanko Ibraahiima haa e ndii leydi ndi wonɗon e mun jooni .
E hoore ɗun o yeɗaali mo ndondi woo e ndii leydi , hay non yeru ka o tippa koyngal . Kono o fodi mo okkugol mo ndi , ndi wona halal makko kanko e jurriya makko aroyoowo ɓaawo makko on . Wa fewndo ko Alla daalani mo ɗun , hari o maraa ɓiɗɗo .
Allaahu on daalani mo kadi wondema jurriya makko on aroyay nde daakoyii e leydi jananiri , wonɓe e ndin leydi kurkoya ɓe , tampina e nder duuɓi teemeɗɗe nay .
Kono o daalani mo kadi , o wi'i : Ko min ɲaawata on jamaa kurkoyɗo ɓe . Ɓawto ɗun , ɓe yaltoya ton , ɓe rewoyammi e ndee nokkuure ɗoo .
E hoore ɗun Allaahu on ƴettodi e makko ahadi ndi maande mun woni sunninegol . Ko e nder ɗun Ibraahiima daɲi Issaaqa , o sunnini mo ka ɲalaande jeetataɓere . Issaaqa waɗiri non Yaaquuba , Yaaquuba kadi waɗiri non e maamiraaɓe men ɓen , ɗun ko ɓiɓɓe makko ɓen sappoo e ɗiɗo .
« Ɓen maamiraaɓe men nawli Yuusufu , ɓe yeeyi mo fii naɓegol Misira .
Kono tawi Alla no wondi e makko , o sorti mo e nder ɗin tampereeji makko fow , Alla okki mo sulfu e faamu yeeso Fir'awna . On lanɗo Misira waɗi mo ardotooɗo leydi Misira ndin , e ka galle makko kanko lanɗo on .
Ɓawto ɗun , heege waɗi e nder leydi Misira ndin fow haa hewtoyi Kanaana , tampere nden tiiɗi , tawi ɓen maamiraaɓe men alaa heɓude ko ɲaama .
Yaaquuba nani wonde ɲaametee no woodi Misira . Ka laawol aranol , o immini fayɓe makko ɓen , ɗun ko maamiraaɓe men ɓen .
Ka laawol ɗimmol , Yuusufu andintinii ben-gootooɓe mun ɓen , ko onsay Fir'awna andi iwdi Yuusufu ndin .
Onsay Yuusufu immini ko yahana ben makko Yaaquuba e ɓeynguure mun nden fow , tawi ɓen no yonunoo cappanɗe njeeɗiɗo e njowo .
Kanko Yaaquuba o yahi Misira . Ko ɗon kanko e ɓen maamiraaɓe men ɓe faatii .
Ɓe naɓaa Sakiima , ɓe wattinoyaa ka berɗe ɗe Ibraahiima ittunoo kaalisi soodi Sakiima ɗon e juuɗe ɓiɓɓe Hamuura ɓen .
« Nde tawnoo saa'i on ɓadike ka Allaahu on hunna ko o fodunoo Ibraahiima kon , tawi jamaa makko wonɗo Misira on , no ɓurtude tun ɗuuɗude ,
haa nde goɗɗo mo andaano Yuusufu laamii Misira .
On lanɗo ɗayni leɲol men ngol , o tampini maamiraaɓe men ɓen haa o hawkini ɓe ɓiɓɓe maɓɓe ɓen fii wota ɓen wuuru .
Ko fewndo on saa'i ɗon Muusaa jibinaa , tawi himo labaa yeeso Alla . O muyninaa lebbi tati ka galle ben makko .
Ɓay o accaama ka yaasi , jiwo Fir'awna on hocci mo , ne'iri mo wa ɓiɗɗo mun .
Onsay Muusaa jannaa gande Misirayankooɓe ɓen fow , o woni tiiɗa-konguɗi e kuuɗe .
« Ɓay wonii o timminii duuɓi cappanɗe nay , o miijii e ɓernde makko fii ƴewtoyagol musiɓɓe makko ɓen , ɗun ko Banii-Isra'iila'en .
O yi'i goɗɗo e ɓen musiɓɓe makko no tampinee . O ari dandugol mo , o yottanii mo , o wari Misirayankoojo on .
Tawi himo sikka musiɓɓe makko ɓen faamay wonde Allaahu on yeɗii ɓe kisiyee tippude e sookeeje makko ɗen , kono kamɓe ɓe faamaali ɗun .
Bimbi nden ɲande , o yaltiti e hakkunde woɓɓe e ɓen musiɓɓe makko ka piirata , o woni e moƴƴintingol hakkunde maɓɓe , o wi'i ɓe : Ko onon woni musiɓɓe , ko fii honɗun mo kala e mon no tampina oya ?
« Kono wonnooɗo tampinde ɲokondo mun on wiggii Muusaa , wi'i : Ko hombo waɗu-maa lanɗo e ɲaawoowo e hoore amen ?
Kaa a faalaa lan warude , wano warirɗaa Misirayankoojo on non hanki ?
Sabu ngol kongol , Muusaa dogi , yahi daakoyii e ndii leydi wi'eteendi Midiyaani , o daɲi ɗon ɓiɓɓe ɗiɗo .
« Duuɓi cappanɗe nay ɓawto ɗun , malaa'ikaajo feeɲani mo e loyngol yiite ka pitahun woni sumude ka wulaa fello Sinaayi .
Ɓay o yi'ii ɗun , kanko Muusaa o ŋalɗi fii kon ko o yi'i . Nde tawnoo himo ɓadaade fii tenƴingol , o nani Joomiraaɗo on no wi'a :
Ko min woni Alla Joomiraaɗo baabiraaɓe maa ɓen , Alla Ibraahiima e Issaaqa e Yaaquuba . Onsay Muusaa diwni , tawi suusataa ndaarirde ton .
« Joomiraaɗo on daalani mo kadi , wi'i : Solu paɗe maa ɗen , ko fii ndee nokkuure nde wonɗaa e mun ko nokkuure hormorde .
O daalani mo kadi , o wi'i : Mi yi'ii tampere jamaa maa wonɗo Misira on , mi nanii woytaango maɓɓe ngon , mi jippike fii jattingol ɓe . O daalani mo kanko Muusaa , o wi'i : Miɗo imminde ma Misira .
Kanko Astefaana o wi'i kadi : « Ko Muusaa on mo ɓe hayfinnoo ɓe wi'i : ko hombo waɗu-maa lanɗo maa ɲaawoowo ? , ko on Alla immini tippude e ballal malaa'ikaajo feeɲannooɗo mo ka pitahun on fii wonugol lanɗo e sottoowo .
Ko on yaltini ɓe e hoore waɗugol kaawakeeji e maandeeji e nder leydi Misira , haa naɓani ka Baharu Boɗeejo e ka wulaa e nder duuɓi cappanɗe nay .
Ko Muusaa wi'unoo Banii-Isra'iila'en wonde : Alla yaltinanoyay on annabaajo wa'uɗo wa an min e hakkunde musiɓɓe mon ɓen .
Fewndo ko jamaa on mottondirnoo ka wulaa , ko kanko wondunoo e malaa'ikaajo yewtaynooɗo mo on ka fello Sinaayi , wondude kadi e maamiraaɓe men ɓen . Ko kanko kadi Alla yeɗi daaluyeeji ngurndan ɗin fii hewtingol en ɗi .
Kono tawi maamiraaɓe men ɓen faalaaka mo ɗoftaade , ɓe bugitii mo , tawi ɓerɗe maɓɓe ko Misira fewti .
Ɓe wi'i Haaruuna : Moƴƴinan men allaaji ko ardoo men . Ko fii men andaa ko heɓi Muusaa oo yaltinɗo men leydi Misira .
E nder ɗen balɗe ɗon ɓe moƴƴini nandolla ga'un nagge , ɓe addani ndun nandollaaru sadaka , ɓe weltori kon ko ɓe moƴƴiniri juuɗe maɓɓe .
Onsay Allaahu on hucci ɓe , o accidi ɓe e rewugol koode ɗen ka kammu , wano windori non ka deftere annabaaɓe ɓen , ka o daali ɗon : Ko onon yo bolondaa Isra'iila , fewndo hirsaynoɗon waɗon sadakaaji ka wulaa e nder duuɓi cappanɗe nay , hara ko min waɗanaynoɗon ɗun ?
Kono ɓay on rewii oo allaajo wi'eteeɗo Muluuka , on rewii kadi ndee hoodere oo allaajo mon wi'eteeɗo Ronfa , ɗin nandollaaji ɗi moƴƴinɗon fii ko rewon , min kadi mi bugoto on toonin Baabiila .
« Tawi maamiraaɓe men ɓen no wondi e rewirdu ndu seeditoore nden woni e mun ndun ka wulaa ton , wano yewtidaynooɗo e Muusaa on yamirirnoo mo yo ndu moƴƴinire non , e sifa no o hollirnoo mo non kadi .
Ɓay maamiraaɓe men hikkiiɓe e ɓenɗon ɓen ƴettitii ndu , ɓe yaadi e mayru , tippude e yamiroore Yaasuwa , e ndii leydi ɗii leƴƴi ɗi Alla bugitinoo yeeso maɓɓe , ndu lutti ɗon haa hewti e Daawuuda ,
on mo Allaahu on yeɗi sulfu , o torii ka o darnana Alla Yaaquuba on suudu ,
kono ko Sulaymaana wonnoo ko darnani mo suudu .
E hin-le Jom Ɓural on hoɗataa e ko goɗɗo mahiri juuɗe , wano annabaajo on holliri non wonde , Alla daali :
Ko kammu ngun woni jullere laamu an nden , leydi ndin wonanimmi ka mi tippa . Joomiraaɗo on daaluno : Ko suudu hondu darnanton mi , maa ko nokkuure honde wonantammi fowtorde ?
E hara hinaa bawgal an mi warri ɗun fow ?
« Ko onon yo yimɓe yoora-hooreeɓe , ɓe ɓerɗe mun e ɓe noppi mun uddi , onon non ko on dartotooɓe soono woo Ruuhu Seniiɗo on , wano baabiraaɓe mon ɓen dartoraynoo non !
E hara , ko hombo e annabaaɓe ɓen wonnoo mo baabiraaɓe mon ɓen ɓittinaano ? Hay ɓe warno ɓen adinooɓe hiitaade fii arugol Feewuɗo on , on mo janfiɗon warɗon ,
ɗun ko onon ɓe huutoraali Sariya mo malaa'ikaaɓe ɓen hewtinnoo on on ! »
Ɓay ɓen nanii ɗun , ɓerɗe maɓɓe ɗen sokii , ɓe ŋatindiri ɲiiƴe maɓɓe ɗen , monee makko kanko Astefaana .
Kono kanko Astefaana o ɓurti heewude Ruuhu Seniiɗo on , o tiggitii ka kammu , o yi'i annoora Alla on , o yi'i kadi Iisaa no darii ka sengo ɲaamo Alla .
Kanko Astefaana , o wi'i : « Mi yi'ii kammu ngun no udditii . E hino ka Ɓii-Aaden on darii ka sengo ɲaamo Alla ! »
Onsay ɓe fow ɓe uddi noppi , ɓe sonki e makko , ɓe wubbani mo .
Ɓe raɗii mo haa ka ɓaawo saare , ɓe wariri mo kaaƴe . Seedeeɓe ɓen acci conci mun ɗin e ley koyɗe suka no wi'ee Saawulu .
Wa fewndo ko ɓe fiɗata mo kanko Astefaana kaaƴe , tawi himo tororde nii , wi'a : « Ko an yo Joomi an Iisaa , jaɓɓo wonkii an kin ! »
Onsay o jiccii kadi , o ewnii ko tiiɗi , o wi'i : « Joomi , wota a faw oo junuubu e hoore ɓee ! » No o gaynirnoo wowlude ɗun , o timmi .
Tawi Saawulu no wonani fii mayde Astefaana nden . Nden ɲande jokkere mawnde heɓi dental gomɗinɓe wongal ngal Yerusalaam haa ɓe fow ɓe saakitii ɓe yaari e ngal diiwal Yahuuda e Samariiya , si wonaa sahaabaaɓe ɓen .
Onsay yimɓe ɓe dewal ɓen surri Astefaana , ɓe fesi mo kadi fota .
Tawi Saawulu kaɲun ko lancaynooɗo moftal gomɗinɓe ɓen , ko fii himo naataynoo e cuuɗi fii wippitugol gomɗinɓe ɓen , worɓe e rewɓe , o feroo ka kaso .
Ko ɓen saakitanooɓe yahaynoo nokkeeli fow waajoo fii Kibaaru Moƴƴo on .
Filiipu kadi yahi e saare jeyaande e diiwal Samariiya , o waajii ɗon fii Almasiihu on .
Ɓay jamaa on nanii ko Filiipu yewtata kon , ɓe yi'ii kadi maandeeji ɗi o woni waɗude ɗin , ɓe haɓɓitii e konguɗi ɗi o woni yewtude ɗin .
Sabu tawde jinnaaji no yaltaynoo e yimɓe ɗuuɗuɓe ɓe ɗi wonnoo e mun , e hoore hiɗi haaca ko tiiɗi , awa kadi maaya-ɓanduuɓe buy e boofooɓe sellinaama .
Onsay welo-welo moolanaango waɗi e nden saare .
Kono tawi ado ɗun , gorko wi'eteeɗo Sim'uunu no e nden saare , waɗaynooɗo mbilankaaku ŋalɗina jamaa Samariiya on , waɗitiiɗo ko tedduɗo .
Hari ɓe fow , gila e tosooko on haa e ɓurɗo mawnude on , hiɓe haɓɓii e makko , hiɓe wi'a : « Oo ko bawgal Alla wi'eteengal Mawngal ngal ! »
Tawi hiɓe haɓɓinoo e makko sabu tawde gila neeɓii himo ŋalɗiniraynoo ɓe mbilankaakuuji makko .
Kono ɓay ɓe hoolike Filiipu on feɲɲinanɗo ɓe innde Iisaa Almasiihu on e Kibaaru Moƴƴo fii laamu Alla ngun , onsay worɓe e rewɓe lootaa maande kisiyee .
Sim'uunu kadi gomɗini . Ɓay o lootaama maande kisiyee , tawi o seedataa e Filiipu . O watti yi'ude maandeeji mawɗi e kaawakeeji moƴƴi ka waɗata , o ŋalɗi fii ɗun .
Nde ɓee sahaabaaɓe wonɓe Yerusalaam nanirnoo wonde hoɗuɓe Samariiya ɓen jaɓii daaluyee Alla on , ɓe imminani ɓe Petruusu e Yuuhanna .
Ɓen ari ka maɓɓe , ɓe toranii ɓe fii yo ɓe heɓu Ruuhu Seniiɗo on .
Ko fii hari Ruuhu Allaahu on jippaaki e hoore hay gooto e maɓɓe taho , hari ko maande kisiyee tun ɓe lootaa e innde Iisaa Joomi on .
Onsay Petruusu e Yuuhanna fawi juuɗe mun ɗen e hoore maɓɓe , ɓen heɓi Ruuhu Seniiɗo on .
Ɓay Sim'uunu ndaarii tawii ko nde sahaabaaɓe ɓen fawunoo juuɗe mun ɗen e hoore maɓɓe si ɓe okkaa Ruuhu Allaahu on , onsay o addani ɓe mbuuɗi , o wi'i ɓe :
« Yeɗee lan min kadi ngal bawgal , fii yo tawu kala mo mi fawi juuɗe an ɗen e hoore mun heɓay Ruuhu Seniiɗo on ! »
Kono Petruusu wi'i mo : « Yo kaalisiiji maa ɗin halkodu e maa , ɓay hiɗa sikka dokkal Alla ngal ko kaalisi heɓorta !
Ko fii a alaa geɓal , a alaa ndondi e nder ɗun , ɓay ɓernde maa nden laaɓaa yeeso Alla .
Tuubu fii ɗii miijooji bonɗi wonɗi ka ɓernde maa , toroɗaa Joomiraaɗo on no ɗi yaaforee si no gasa .
Ko fii mi yi'ii hiɗa tumbii e nder hahhannde , hiɗa humondiri e angal peewal . »
Onsay Sim'uunu jaabii , wi'i : « Onon tigi toranee lan Joomiraaɗo on fii kon ko wi'uɗon wota hewtan . »
Ɓay ɓen ɗiɗo ɓe sahaabaaɓe ɓen imminnoo gaynii feɲɲinde daaluyee Joomiraaɗo on e seeditanagol mo , ɓe yiltitii Yerusalaam . E nder yiltitagol maɓɓe ton , ɓe waajii fii Kibaaru Moƴƴo on e nder koɗooli Samariyankeeɓe ɗuuɗuɗi .
Malaa'ikaajo Joomiraaɗo on feeɲani Filiipu , wi'i mo : « Immo jokkaa laawol iwungol Yerusalaam yaari Gaaza , ɗun ko ngol ka sengo ley , yaarungol ngol ka wulaa . »
Onsay o immii o yahi , o haccii gorko nuunaaɗo mo Ecopii toowa ndarndeejo e nder laamateeri ndi debbo wi'eteeɗo Kandaas laamii e mun Ecopii . Tawi ko on gorko halfinaa ngaluuji on debbo fow , tawi on no arnoo Yerusalaam fii rewugol Alla .
Ko on yiltitotoo Ecopii , tawi himo jooɗii e hoore giri-giriwal makko ngal pucci pooɗata , himo jangora deftere annabi Isaaya nden .
Onsay Ruuhu Allaahu on yamiri Filiipu , wi'i : « Wuggo , hewtitoɗaa oo mo giri-giriwal . »
Onsay Filiipu dogi . Ɓay o ɓadike on mo Ecopii , o nani on no janga deftere annabi Isaaya nden . O landii mo , o wi'i : « Hara hiɗa faamude koo ko wonɗaa jangude ? »
On gorko jaabii , wi'i : « Ko honno mi faamirta si goɗɗo sifanaaki lan ? » Onsay o noddi Filiipu yo o ƴawu , o jooɗoo takko makko .
Tawi ko oo aaya ɗoo o wonnoo jangude : « Himo ɗowiraa wa baalii hirsoyteengii , hara o udditaali hunduko , wa baalun mbobiɗankun taƴoowo kun leeɓi .
E nder ko o hayfinaa kon , ɓe fanni mo goonga . Hara non ko hombo fillitotoo fii jamaanu makko ngun ? Ko fii ngurndan makko ɗan taƴaama ka hoore leydi . »
Ɓay kanko nuunaaɗo on o gaynii jangude ɗun , onsay o wi'i Filiipu : « Mi torike ma , andinan ko hombo oo annabaajo wowli fii mun , si ko kanko tigi maa si ko goɗɗo goo ? »
Onsay Filiipu ƴetti haala kan , o fuɗɗorani mo on aaya mo o jangi , o feɲɲinani mo Kibaaru Moƴƴo Iisaa on .
E nder yaadu maɓɓe ndun , ɓe yi'oyi ka ndiyan woni . Onsay nuunaaɗo on wi'i : « E hino ndiyan , ko honɗun haɗatammi looteede maande kisiyee ? »
Onsay on nuunaaɗo yamiri yo giri-giriwal ngal darne , o ukkodi e Filiipu ka ndiyan , on looti mo ɗon maande kisiyee .
Ɓay ɓe ƴawii ka ndiyan , Ruuhu Joomiraaɗo on jilii Filiipu , nuunaaɗo on yiitaali mo hande kadi . O jokkiti laawol makko e hoore himo weltii .
Filiipu kaɲun taw tun no Asduuda . Gila ɗon o waajii fii Kibaaru Moƴƴo on e ca'e ɗe o rewi e mun ɗen fow haa o hewti Seezariiya .
Kono tawi Saawulu kaɲun no waɗi ka wonkii mun kambirangol taalibaaɓe Joomi on mayde . Kanko Saawulu o yahi ka yottinoowo mawɗo sadaka on ,
o wi'i on yo o windu ɓataake haa e ɗee juulirɗe Yahuudiyankeeɓe wonɗe Damaasi , fii no o andira si tawii no woodi ton worɓe maa rewɓe jokkuɓe laawol Iisaa ngol , o yaha o haɓɓoya ɓe , o adda Yerusalaam .
Ɓawto ɗun , ɓay o yahii haa o ɓadike Damaasi , tun nde wootere ndaygu iwri ka kammu ari , hundi mo .
O yani kisan ka leydi , o nani hawa no wi'a mo : « Saawulu , Saawulu , ko fii honɗun wonɗaa mi cukkanaade ? »
On jaabii , o wi'i : « Ko an hombo nii , yaa an Joomi an ? » Onsay kanko Joomi on o jaabii mo , o wi'i : « Ko min woni Iisaa on mo wonɗaa cukkaade .
Immo naataa e ndee saare ɗoo , ɓen yeetoto ma ko haanuɗaa waɗude . »
Tawi ɓen ɓe o yaadaynoo no darii mbobiɗi hakkee kulol . Hiɓe nanaynoo kadi kan hawa , kono ɓe alaa yi'ude hay gooto .
Onsay Saawulu immii ka leydi . Fii kala gite makko ɗen no udditinoo , kono tawi o alaano yi'ude hay huunde . Ɓe ɗowiri mo juuɗe makko ɗen haa Damaasi .
O woniri non balɗe tati o yi'aali , e hoore ɗun o ɲaamaa , o yaraa .
Kono tawi taalibaajo no Damaasi ɗon wi'eteeɗo Hanaaniiya . Joomi on feɲɲinani mo , wi'i : « Hanaaniiya ! » O jaabii : « Naamu , yaa an Joomi ! »
Kanko Joomi on o wi'i mo : « Immo yahaa e ngal ɗatal wi'eteengal Feewungal , landoɗaa fii oo wi'eteeɗo Saawulu mo Tarsiisu wonɗo ka galle Yahuuda , himo toraade ɗon .
E nder ko o torotoo kon , o feɲɲinanaa , o yi'i goɗɗo no wi'ee Hanaaniiya , on no naata fawa juuɗe mun ɗen e hoore makko fii yo o wuntu . »
Hanaaniiya jaabii , wi'i : « Joomi an , mi nanirii buy no wi'a wonde on neɗɗo waɗii boneeji ɗuuɗuɗi e hoore laaɓuɓe maa ɓen Yerusalaam .
Awa ɗoo kadi hooreeɓe yottinooɓe sadaka ɓen no newnani mo haɓɓugol kala jantotooɗo innde maa nden . »
Kono Joomi on wi'i mo : « Yahu , ko fii on neɗɗo ko aala mo mi suɓii fii ko lollina innde an nden yeeso ɓe wonaa Yahuudiyanke ɓen e lamɓe ɓen e yeeso Banii-Isra'iila'en .
Awa kadi mi hollay mo ko ittiri haa honto o tampirta innde an nden . »
Onsay Hanaaniiya yahi . Ɓay o hewtii e ndun suudu ka on woni ɗon , o fawi juuɗe makko ɗen e hoore Saawulu , o wi'i : « Ko an yo Saawulu musiɗɗo an , ko Joomi Iisaa , on feeɲanɗo ma ka laawol fewndo arataa , woni ko imminimmi fii yo a wuntu , awa kadi fii yo a heewu Ruuhu Seniiɗo on . »
Ɗon kisan ko wa'itata wa koɓolle iwi ka gite makko , saami , o wunti , o immii , o lootaa maande kisiyee .
Ɓawto ɗun ɓay o ɲaamii , o hetti doole makko ɗen . O wontidi e taalibaaɓe wonnooɓe Damaasi ɗon ɓen e nder balɗe .
O fuɗɗii kisan waajaade fii Iisaa ka juulirɗe , o wi'a jaka ko oo nun woni Ɓiɗɗo Alla on .
Nanunooɓe ɗun ɓen fow ŋalɗi fota , ɓe wi'i : « Hinaa oo giddanaynoo mulugol ɓen jantotooɓe ndee innde Yerusalaam ? Hinaa ko addunoo mo kadi ko fii nangugol ɓen wonnooɓe jantaade nde , naɓa ɓe yeeso hooreeɓe yottinooɓe sadaka ɓen ? »
Tawi kanko Saawulu himo ɓurtude tun ɓeydaade , himo ŋalɗiniraynoo Yahuudiyankeeɓe wonnooɓe Damaasi ɓen e dow ɓanginirangol ɓe pellital wonde ko Iisaa woni Almasiihu on .
Ɓay wontii ɗon haa neeɓii , Yahuudiyankeeɓe ɓen diisondiri fii warugol mo .
Kono Saawulu humpitii fii kan janfa maɓɓe . Tawi ɓen no aynunoo dame ɗen jemma e ɲalorma fii no ɓe warira mo .
Onsay taalibaaɓe ɓen ƴettiri mo jemma , tumbi e nder debeere , ɓe yawtini mo maadi ndin .
Ɓay kanko Saawulu o hewtii Yerusalaam , o ɗaɓɓi no o wontidira e taalibaaɓe ɓen , kono tawi fow no hulunoo mo , awa kadi hari ɓe hoolaaki o wontii taalibaajo .
Onsay Barnabaasi ƴetti mo , naɓi takko sahaabaaɓe ɓen . O sifanii ɓe ko honno kanko Saawulu o yiidiri e Joomi on fewndo o yahata Damaasi e ko honɗun Joomi on yewti mo e ko pellital hongal o waajori Damaasi e innde Iisaa .
Gila ɗun , tawi o hayloday e maɓɓe Yerusalaam , o yewtira kadi pellital e innde Joomi on .
Tawi himo yewtidaynoo kadi , yeddondira e Yahuudiyankeeɓe wowlooɓe haala Gereeki ɓen , kono tawi ɓen kadi no ɗaɓɓude no warira mo .
Ɓay kamɓe siɓɓe wonɓe e laawol gootol ɓen ɓe humpitike ɗun , ɓe nawri mo Seezariiya , ɓe itti mo ɗon kadi , ɓe naɓi mo Tarsiisu .
Tawi ɓuttu no wonani moftal ngal e nder ɗee leyɗe ɗoo fow , ɗun ko ɗee diiwe Yahuuda e Jaliilu e Samariiya . Tawi hiɓe mawnude e nder gomɗinal ngal , awa kadi hiɓe wuuri e nder yankinaare Joomiraaɗo on , hiɓe ɓeydorde kadi ballal Ruuhu Seniiɗo on .
E nder ko Petruusu jindata e nokkeeli ɗin fow kon , o yahi ka ɓee gomɗinɓe hoɗuɓe Lidaa .
O tawi ɗon goɗɗo , maaya-ɓanduujo , no waalii e danki gila duuɓi jeetati , on no wi'ee Iiniiya .
Kanko Petruusu o wi'i mo : « Iiniiya , Iisaa Almasiihu on sellinii ma ! Immo an tigi , weƴƴitaa danki maa kin ! » O immii kisan .
Ɓay hoɗuɓe Lidaa ɓen e ɓee ka hollaande Saruuna fow yi'ii ɗun , ɓe gomɗini Joomi on .
Tawi kadi debbo okkaynooɗo fota , waɗa kuuɗe moƴƴe , no hoɗunoo Jaffaa , on no wi'ee Taabiita . ( Ko woni firo ɗun e haala Gereeki ko Dorkaas . )
On debbo nawni e ɗen balɗe ɗon , o maayi . Ɓay ɓe gaynii fewnude mo , ɓe naɓi mo , ɓe wallinoyi e nder suudu goo ka koore dow .
Nde tawnoo Lidaa e Jaffaa woɗɗondiraa , awa kadi hari taalibaaɓe ɓen andii wonde Petruusu no Lidaa ɗon , ɓe immini yimɓe ɗiɗo ko yahana mo , wi'a : « Yandi men torike ma arugol tinna , hara a neeɓaali . »
Onsay Petruusu immii , yaadi e maɓɓe . Ɓay o hewtii , ɓe ƴawni mo ka koore e ndun suudu . Rewɓe keynguuɓe ɓen fow ɓadii mo no wulla , e hoore hiɓe holla mo dolokkaaji e burmusuuji ɗi kanko Dorkaas o moƴƴinaynoo wa fewndo ko o wondi e maɓɓe .
Onsay kanko Petruusu o yaltini ɓe fow ka yaasi , o jiccii , o torii . Ɓawto ɗun o fewtiti furee on , o wi'i : « Taabiita , immo ! » Onsay kanko Taabiita o udditi gite ɗen , o yi'i Petruusu , o immii , o jooɗii .
Kanko Petruusu o nangi mo jungo ngon , o immini , o noddi gomɗinɓe ɓen e keynguuɓe ɓen , o watti mo e juuɗe maɓɓe e hoore ko o wurɗo .
Ɗun andii e nder Jaffaa fow , buy gomɗini Joomi on .
Kanko Petruusu o weeri Jaffaa ɗon seeɗa ka garankeejo no wi'ee Sim'uunu .
Tawi goɗɗo no Seezariiya ɗon kadi wi'eteeɗo Korneliyuusu , on ko yeesoojo goo e nder dental suufaaɓe wi'eteengal dental ɓe Italii .
Tawi on ko dewo , kanko e yimɓe suudu makko ndun fow hiɓe hulaynoo Alla , awa kadi himo wallaynoo miskinɓe fota , duumoo e toragol Alla .
Fewndo ka ɓaawo fanaa , o feɲɲinanaa , o yi'i ko laaɓi poy , malaa'ikaajo Alla no naata ka makko . On malaa'ikaajo noddi mo , wi'i : « Korneliyuusu ! »
Kanko Korneliyuusu o punnii mo e hoore himo huli . O wi'i malaa'ikaajo on : « Ko honɗun waɗi Koohoojo ? » Kaɲun malaa'ikaajo on wi'i mo : « Torndeeji maa ɗin e dokke ɗe okkorɗaa miskinɓe ɓen ƴentinaama fii ko anditee yeeso Alla .
Jooni immin woɓɓe ko yaha Jaffaa addanoye goɗɗo no ton no wi'ee Sim'uunu jammaaɗo Petruusu .
Himo weeri ka garankeejo wi'eteeɗo kadi Sim'uunu , on no hoɗi ka daande baharu . »
Nde on malaa'ikaajo yewtuɗo mo ɗun yahirnoo , kanko Korneliyuusu o noddi kisan kurkaaduuɓe makko ɗiɗo e suufaajo dewo Alla goo tawanooɗo e ɓen ɓe o halfinaa .
Ɓay o gaynii ɓe sifanaade ɗun fow , o immini ɓe Jaffaa .
Bimbi nden ɲande nde tawnoo hiɓe ka laawol , awa kadi ɓe ɓadike saare nden , Petruusu kadi ƴawi ka fowtorde hoore suudu tumbere ɲalorma fii toragol Alla .
O weelaa , o faalaa ko o ɲaama . Wa fewndo ko o defantee , o feɲɲinanaa goɗɗun ,
o yi'i kammu ngun no udditii , o haynii huunde nanditaynde e sollewol fontiingol njanol jogaangol e coɓɓi ɗin nay no tippoo waaloo ka hoore leydi .
Tawi no e maggol kulle yaarayɗe koyɗe nay ɗen fow e kala kulle daasotooɗe ka hoore leydi e colli wiirooji ɗin fow .
O nani hawa no wi'a mo : « Petruusu ! Immo waraa , ɲaamaa ! »
Kono kanko Petruusu o wi'i : « Oo'o Joomiraaɗo ! Ko fii mi ɲaamaali haa hande ko tuuni maa ko laaɓaa ! »
Ka ɗimmun o nani hawa kan no wi'a mo : « Wota a jogor ko Allaahu on laɓɓini kon wa ko tuuni . »
Ɗun waɗiri non haa laabi tati . Ɓawto ɗun , nden huunde ƴentinaa kisan ka kammu .
Wa fewndo ko kanko Petruusu o jiɓii fii ko o feɲɲinanaa kon , tawi e hino yimɓe ka dambugal , ɗun ko ɓee ɓe Korneliyuusu immini , humpitiiɓe fii nduu suudu Sim'uunu .
Ɓe noddi , ɓe landii si ko ɗoo oo wi'eteeɗo Sim'uunu jammaaɗo Petruusu weeri .
Fewndo ko Petruusu miijotoo fii ko o feɲɲinanaa kon , Ruuhu Allaahu on wi'i mo : « E hino yimɓe tato ka landotoo fii maa .
Immo tippoɗaa , yaadaa e maɓɓe , hara a sikkitaaki , ko fii ko min immini ɓe . »
Onsay kanko Petruusu o tippii , o wi'i ɓe : « E hino lan . Ko min wonɗon landaade fii mun . Ko fii honɗun addi on ɗoo ? »
Ɓe jaabii mo , ɓe wi'i : « Ko hooreejo dental suufaaɓe wi'eteeɗo Korneliyuusu , aaden feewuɗo , huloowo Alla , mo jamaa Yahuudiyanke fow joganii kongol moƴƴol , woni ko malaa'ikaajo laaɓuɗo andini wonde yo o adde ka suudu makko fii heɗagol konguɗi maa ɗin . »
Onsay kanko Petruusu o werni ɓe . Bimbi nden ɲande , o immii , o yaadi e maɓɓe . Siɓɓe goo ɓe Jaffaa ɗowti mo .
Bimbiti nden ɲande o hewtoyi Seezariiya , tawi kanko Korneliyuusu himo habbii ɓe , tawi himo nodditi siɓɓe makko ɓen e yiɓɓe makko hiɓɓuɓe ɓen ka makko .
Ɓay kanko Petruusu o hewtii , Korneliyuusu yahi jaɓɓagol mo , yani ka ley koyɗe makko , o sujjani mo .
Kono kanko Petruusu o ɓanti mo , o wi'i : « Immo , min kadi ko mi neɗɗo ! »
E nder ko o yewtidata e makko kon , ɓay ɓe naatii , ɓe tawi yimɓe buy no mooɓii ton .
Onsay kanko Petruusu o wi'i ɓe : « Hiɗon andi Yahuudiyankeejo no toŋanaa ka takkondira e mo wonaa Yahuudiyanke maa ka on naata ka makko . Kono min , Alla hollii lan , haanaa ka goɗɗo wi'a hay gooto no tuuni maa laaɓaa .
Ko ɗun waɗi , ɓay on imminii ko yahanammi , mi arii e hoore mi sattinaali . Jooni non mi landike on , ko fii honɗun addirɗon mi ? »
Korneliyuusu wi'i mo : « Hari miɗo toroo Alla ka suudu an ka ɓaawo fanaa , mi yi'i gorko ɓorniiɗo conci jalbuɗi no darii yeeso an , gila ɗun waɗii nii balɗe nay .
On wi'immi : Korneliyuusu , torndeeji maa ɗin jaɓaama , Alla kadi maanditike dokke ɗe okkorɗaa miskinɓe ɓen .
Jooni immin ko yaha Jaffaa , addane oo wi'eteeɗo Sim'uunu jammaaɗo Petruusu . On no weeri e suudu garankeejo no wi'ee kadi Sim'uunu ka daande baharu .
Ɗon kisan mi immini ko yahane , an kadi a moƴƴinii ko arɗaa kon . Jooni non , men fow meɗen ɗoo yeeso Alla fii heɗagol ko Joomiraaɗo on yamir-maa kon fow . »
Onsay Petruusu ƴetti haala kan , wi'i : « Ka haqiiqa mi faamii ɗun , fow no fota yeeso Alla .
E nder leƴƴi ɗin fow , kala huluɗo mo , jokki peewal , o jaɓanay ontigi .
O tippinanii Banii-Isra'iila'en daaluyee on , fii ko feɲɲinana ɓe Kibaaru Moƴƴo wonduɗo e ɓuttu on , rewrude e Iisaa Almasiihu on , on Joomi yimɓe ɓen fow .
Onon tigi hiɗon andi ko feƴƴunoo kon Jaliilu , haa hewtoyi diiwal Yahuuda ngal fow , ɓawto lootagol maande tuubuubuyee ko Yaayaa waajinoo fii mun kon .
E ko honno Allaahu on yeɗiri Iisaa , oo jeyaaɗo Naasirata , Ruuhu Seniiɗo on wondude e bawgal , ɗun ko on yahaynooɗo hen fow , waɗa moƴƴere , sellina ɓe jinna nangunoo fow , sabu tawde Alla no wondunoo e makko .
« Ko men seedee kadi ko o waɗi kon fow e nder ndii leydi Yahuudiyankeeɓe haa naɓani Yerusalaam . Ɓe wariri mo fempugol mo e leggal , wenga .
Allaahu on immintini mo ka ɲalaande tammere , o newnani mo kadi hollitagol ,
hinaa non e yimɓe ɓen fow , kono e seedeeɓe ɓe Allaahu on suɓinoo aranun ɓen , ɗun ko menen ɓee ɲaamiduɓe e makko , yaridi ɓawto immintineede makko e hakkunde mayɓe ɓen .
Kanko Iisaa o yamiri men waajagol jamaa on , fellintinana ɓe wonde Allaahu on toɗɗike mo kanko tigi ɲaawoowo wurɓe e mayɓe .
Awa kadi annabaaɓe ɓen fow seeditaninoke mo wonde kala gomɗinɗo mo heɓay yaafuyee junuubaaji e innde makko . »
Nde tawnoo Petruusu no waajaade fii ɗun , Ruuhu Seniiɗo on tippii e ɓen wonnooɓe heɗaade ngol kongol ɗon fow .
Gomɗinnooɓe sunninaa ɓen fow , ɗun ko ɓee ɓe Petruusu ardii , ŋalɗi fii ko ɓe wonaa Yahuudiyanke ɓen okkaa kon Ruuhu Seniiɗo on .
Ko fii hari hiɓe nanaynoo hiɓe wowla e haalaaji janani , manta Alla . Onsay Petruusu ƴetti haala kan , wi'i :
« E hara en salanto ɓee heɓuɓe Ruuhu Seniiɗo on ndiyan ko ɓe lootora maande kisiyee wano heɓirɗen non enen kadi ? »
Onsay o yamiri yo ɓe loote maande kisiyee e innde Iisaa Almasiihu on . Kamɓe kadi ɓe torii mo wondugol e maɓɓe e nder balɗe .
Sahaabaaɓe wonɓe ka diiwal Yahuuda ɓen e ɓe ɓe wondi e laawol gootol ɓen , nani wonde ɓe wonaa Yahuudiyanke ɓen jaɓii daaluyee Alla on .
Ɓay kanko Petruusu o yahii Yerusalaam , gomɗinɓe sunninaa ɓen ɓanniti mo , feli , ɓe wi'i :
« A naatii ka ɓe sunninaaka ɓen , awa kadi a ɲaamidii e maɓɓe ! »
Onsay Petruusu nangi ɓe sifanagol fii ɗun ,
o wi'i : « Fewndo ko mi woni ka saare Jaffaa , hari miɗo toroo Alla , mi feɲɲinanaa goɗɗun . E nder ɗun , mi yi'i huunde nanditaynde e sollewol fontiingol njanol jogaangol e coɓɓi ɗin nay no tippoo tawammi .
Ɓay mi ndaarii ɗun , mi tenƴinii , mi yi'i ton kulle yaarayɗe koyɗe nay ɗen ka hoore leydi e kulle buruure ɗen e kulle daasotooɗe ɗen e colli wiirooji ɗin .
Mi nani hawa no wi'ammi : Petruusu , immo waraa , ɲaamaa !
Kono mi wi'i : Oo'o Joomiraaɗo ! Ko fii haa hande ko tuuni maa ko laaɓaa naataali ka hunduko an !
Ka ɗimmun hawa kan fillitii ka kammu , wi'immi : Wota a jogor ko Allaahu on laɓɓini kon wa ko tuuni .
Ɗun warri non haa laabi tati , onsay fow ƴentinaa ka kammu .
« Tun mi yi'i yimɓe tato imminaaɓe e an iwruɓe Seezariiya no ara ka suudu ka men woni ɗon .
Ruuhu Allaahu on yamirimmi yaadugol e maɓɓe , hara mi sikkitaaki . Ko ɓee musiɓɓe ɗoo njeegoo ɗowtimmi haa men naatoyi ka galle Korneliyuusu .
On sifanii men ko honno o yiiri malaa'ikaajo on no darii ka suudu makko , e ko o wi'i mo : Immin ko yahana oo wi'eteeɗo Sim'uunu jammaaɗo Petruusu wonɗo on Jaffaa .
On yeetoto ma konguɗi ɗi daɗirtaa ɗin , an e ɓeynguure maa nden fow .
« Ɓay min kadi mi nanganii yewtugol , Ruuhu Seniiɗo on tippii e wonɓe ɗon ɓen wano o tippornoo non e men ka fuɗɗoode .
Onsay mi anditi ngol daalol ngol Joomi on wi'unoo wonde : Yaayaa kaɲun ko ndiyan lootiraynoo , kono onon ko Ruuhu Seniiɗo on lootirteɗon .
Ɓay Allaahu on yeɗii ɓe kamɓe kadi ko o yeɗunoo en kon , enen ɓee gomɗinɓe Iisaa Almasiihu Joomi on , hari ko mi hombo haa ka mi dartoo Alla ? »
Ɓay gomɗinɓe sunninaa ɓen nanii ɗun , ɓe fanki , ɓe manti Alla , e hoore hiɓe wi'a : « Allaahu on yeɗii ɓe wonaa Yahuudiyanke ɓen tuubuubuyee fii no ɓe heɓira ngurndan ! »
Saakitinooɓe ɓen sabu ɓittineede ɓawto waregol Astefaana , ɓe yahi haa Fenisii e ka suriire Siipuru e haa Antiyoosi-Sirii . Tawi ɓe alaa ɓanginande hay gooto daaluyee on si wonaa Yahuudiyankeeɓe ɓen .
Heɓii ton e hakkunde ɓen saakitinooɓe , ɓe Siipuru e ɓe Sirenii , arɓe Antiyoosi-Sirii , yewti ɓee Gereekiyankeeɓe , feɲɲinani ɓe fii Kibaaru Moƴƴo Iisaa Joomi on .
Tawi jungo Joomiraaɗo on no e hoore maɓɓe , yimɓe buy gomɗini , jaɓi Joomi on .
Nde moftal ngal Yerusalaam humpitinoo ɗun , ɓen kadi immini Barnabaasi ko yaha Antiyoosi-Sirii .
Ɓay o hewtii , o yi'ii moƴƴere Alla nden , o weltii , o wakkilini ɓe fow catorgol e Joomi on ɓernde tabitunde ,
ko fii hari on ko aaden moƴƴo heewuɗo gomɗinal e Ruuhu Seniiɗo on . Konu yimɓe ɗuuɗungu jokki Joomi on .
Onsay Barnabaasi yaari Tarsiisu fii yahangol Saawulu .
Ɓay o tawii mo , o ardi e makko Antiyoosi-Sirii . E nder hitaande fow hiɓe tawdeede e tumbondire moftal ngal , e hoore ɗun hiɓe jannude jamaa yimɓe ɗuuɗuɓe . ( Ko Antiyoosi-Sirii ɗon taalibaaɓe ɓen attaa noddeede Almasiiyaaɓe . )
E nder ɗen balɗe ɗon , haalooɓe ko Alla longini ɗun iwi Yerusalaam , ari Antiyoosi-Sirii .
Goɗɗo e ɓen no wi'ee Agabuusi , on immii hiitii tippude e Ruuhu Allaahu on , o wi'i wonde heege moolanaange waɗay e aduna on fow . ( Ɗun waɗi-le e fewndo laamu Kuloodiyuusu . )
Taalibaaɓe ɓen anniyii wonde mo bee e maɓɓe wallitoto musiɓɓe maɓɓe wonɓe ɓen ka diiwal Yahuuda embere taaqa maɓɓe on .
Ɓe waɗi ɗun , ɓe watti e juuɗe Barnabaasi e Saawulu yo ɓen naɓu , jonna ardotooɓe moftal ngal ɓen .
Ko e fewndo on saa'i , oo lanɗo wi'eteeɗo Heroodu nangi woɓɓe e moftal ngal fii lettugol ɓe .
O wariri Yaaquuba kaafa , ɗun ko oo kotiraawo Yuuhanna .
Nde o ndaarunoo o tawi ɗun no wela Yahuudiyankeeɓe ɓen , o nangi Petruusu kadi . Ɗun hawrondiri e Juldeere Bireedi ɗe Aldaa e Lewen nden .
Ɓay o nangii mo , o ferii mo ka kaso , o itti mojobe nay ko ayna mo , mojobere kala suufaaɓe nayo . Hari e miijo makko ko si Juldeere Yawtaneede nden feƴƴii o ɲaawa mo yeeso jamaa on .
Ko kanko Petruusu o woni ka kaso , moftal ngal duumii e toranagol mo Alla .
Weetaynoo Heroodu ɲaawa mo , e on jemma mun , tawi kanko Petruusu himo jolkaa jolokooje ɗiɗi , ɗaanii hakkunde suufaaɓe ɗiɗo , tawi aynooɓe kaso ngon no dartori ka dambugal .
Onsay malaa'ikaajo Joomiraaɗo on feeɲani mo , ka o wonnoo ɗon ndaygi . O findiniri mo kanko Petruusu mbaɓɓugol mo ka becce , o wi'i mo , « Immo tinna ! » Jolokooje wonnooɗe ka juuɗe makko ɗen yani .
Malaa'ikaajo on wi'i mo kadi : « Haɓɓu duhol maa ngol , wattoɗaa paɗe maa ɗen . » O waɗi ɗun . Malaa'ikaajo on wi'i mo : « Waano burmusu maa on , jokkaa mi . »
Petruusu yalti , jokki mo , tawi o andaa si ballal malaa'ikaajo on ko goonga , tawi himo sikka ko feɲɲinannde tun o heɓi .
Ɓay ɓe feƴƴii ayninaaɓe yeeso ɓen e hikkuɓe ɗon ɓen , haa ɓe hewtii ka baafal njandi feƴƴeteengal si yahee ka saare , onsay ngal udditanii hoore maggal yeeso maɓɓe , ɓe yalti , ɓe yaadi haa e laawol . Tun malaa'ikaajo on seedi e makko .
Kanko Petruusu o hetti non hakkil , o wi'i : « Jooni non , ka haqiiqa , mi andii wonde Joomiraaɗo on imminii malaa'ikaajo mun on , o sortii lan e juuɗe Heroodu e kala ko jamaa Yahuudiyankeeɓe ɓen tijjinoo e hoore an . »
Ɓay o faamii ko waɗi kon , o yahi ka galle Mariyama yumma Yuuhanna jammaaɗo Markuusa , ka woɓɓe mooɓinoo no toroo .
Ɓay o hoɗɗike baafal ngal ka naatirgal , jiwo kurkaaduujo no wi'ee Rodaasi ɓadoyii fii andugol ko hombo .
Ɓay o anditii hawa Petruusu kan , hakkee ko o weltii , ɗoo yo o udditu baafal ngal , o yahi taho , o andinoyi ɓeya wonde Petruusu no ka naatirgal .
Ɓen wi'i mo : « A feetii ! » Kono o wi'i ko goonga . Ɓen wi'i : « Awa ko malaa'ikaajo makko on ! »
Kono tawi Petruusu no jokki tun hoɗɗagol . Ɓay ɓe udditoyii , ɓe yi'ii mo , ɓe ŋalɗi fota .
O fankiniri ɓe yeƴangol ɓe juuɗe makko ɗen , o sifanii ɓe ko honno Joomiraaɗo on yaltiniri mo ka kaso . O yamiri ɓe , o wi'i : « Andinee ɗun Yaaquuba e musidal ngal . » Onsay o yalti ɗon , o yaari nokku goo .
Ɓay weetii , jiiɓoldu tiiɗundu waɗi e hakkunde suufaaɓe ɓen , ɓe woni e landondirgol ko honto Petruusu woni .
Heroodu kadi ɗaɓɓiti mo , kono o yi'aali mo . O landii suufaaɓe ɓen , o yamiri yo ɓe ware . Onsay kanko Heroodu o iwi ka diiwal Yahuuda ɗon , o yaari Seezariiya fii wonugol ton .
Tawi kanko Heroodu himo haɓidi e Tiiriyankooɓe ɓen e Siduunayankooɓe ɓen . Ɓe ari ɓe tawi mo e nder nanondiral maɓɓe . Ɓay ɓe hettii Balastuusa oo dankotooɗo kaybonru lanɗo on , ɓe torii ɓuttu , sabu tawde ko leydi on lanɗo tambitinoo leydi maɓɓe ndin .
Ɓay ɲalaande nde ɓe haldunoo nden hewtii , kanko Heroodu o ɓornii conci makko laamu ɗin , o jooɗii ka jullere makko laamu , o yewti ɓe kamɓe jamaa on .
Jamaa on nangi ewnagol wi'a : « Kaa hawa ko hito allaajo nii , hinaa hawa neɗɗo ! »
Ɗon kisan malaa'ikaajo Joomiraaɗo on liɓi nawnaare e makko , sabu tawde o jonnitaali Alla mangural ngal , o yilmi , o maayi .
Kono daaluyee Alla on ɓurti yaajude .
Ɓay Barnabaasi e Saawulu gaynii golle mun ɗen Yerusalaam , ɓe yiltitii Antiyoosi-Sirii , ɓe naɓori Yuuhanna oo jammaaɗo Markuusa .
Tawi haalooɓe ko Alla longini ɗun e jannooɓe no e nder moftal wongal ngal Antiyoosi-Sirii , ɓen-le ko Barnabaasi e Sim'uunu jammaaɗo Ɓaleejo , e Lukiyuusi , oo mo Sirenii , e Saawulu e Manayiina , ɗun ko oo ne'idaaɗo e Heroodu lanɗo diiwal ngal .
E nder ko ɓe rewaynoo Joomiraaɗo on kon , ɓe hoora , Ruuhu Seniiɗo on wi'i ɓe : « Waɗanee lan Barnabaasi e Saawulu feere fii golle ɗe mi noddiri ɓe ɗen . »
Ɓay ɓe gaynii hoorude toroo , ɓe fawi juuɗe maɓɓe ɗen e hoore Barnabaasi e Saawulu , ɓe nuli ɓe .
Ɓen ɓe Ruuhu Seniiɗo on immini , ɗun ko Barnabaasi e Saawulu , ɓe yahi Seluusi , ɓe bakii ɗon e laana ndiyan fii yahugol Siipuru .
Ɓay ɓe hewtii Saalamini , ɓe feɲɲini daaluyee Alla on ka juulirɗe Yahuudiyankeeɓe ɓen . Tawi hiɓe wondi e oo wi'eteeɗo Yuuhanna jammaaɗo Markuusa fii ko wallitoo ɓe .
Ɓawto ɗun , ɓay ɓe taƴitoyii ndee suriire fow haa ɓe hewtoyii Paafuusa , ɓe tawi ɗon mbileejo goo , tawi on ko Yahuudiyankeejo waɗitiiɗo annabaajo , tawi on no wi'ee Bar-Iisaa .
Tawi himo wondi e on addaaɗo lamminaa ngal diiwal , ɗun ko oo wi'eteeɗo Sargiisu Puulusa , tawi on lanɗo ko jooma-hakkiljo . On lanɗo noddi Barnabaasi e Saawulu ɓay himo faalanoo nanude daaluyee Alla on .
Kono oo wi'eteeɗo Elimaasi , ɗun ko mbileejo on , ( ko fii ko non innde makko nden firiraa ) , o dartii ɓe , tawi himo ɗaɓɓude fii no o bonnira gomɗinal lanɗo on .
Onsay Saawulu , himo wi'ee kadi Puulusa , heewuɗo Ruuhu Seniiɗo on , tenƴini on mbileejo , o wi'i :
« Ko an yo heewuɗo kala noone ƴoyre e bonki , ɓiɗɗo Ibuliisa , gaɲo kala peewal , a accataa bonnugol laawi feewuɗi Joomiraaɗo on ?
Jooni non heɗo ! Joomiraaɗo on fawete jungo , wumaa , wona e saa'i mo a yi'ataa naange ngen . » Ɗon kisan niɓɓitani mo , niwre tiiɗunde yani e makko , o woni e memugol , tawi himo ɗaɓɓa woɓɓe ko ɗowa mo .
Ɓay on lanɗo yi'ii kon ko waɗi , o ŋalɗi fii jannde Joomi on , o gomɗini .
Ɓay kanko Puulusa e wondiɓɓe makko ɓen ɓe iwii Paafuusa , ɓe bakii ɗon e laana ndiyan fii yahugol Pergii , ɗun ko e nder ndii leydi wi'eteendi Pamfilii . Ɓay ɓe hewtii ɗon , Yuuhanna jammaaɗo Markuusa on seedi ɗon e maɓɓe , o yiltitii Yerusalaam .
Ɓay ɓe iwii Pergii , ɓe jokkitii laawol maɓɓe haa ɓe hewti ka saare Antiyoosi-Pisidii . Ɓe naati ɗon e nder juulirde , ɓe jooɗii , ɗun hawri e ɲalaande fowteteende , ɗun ko e aseweere nden .
Ɓay fii Sariya on e fii annabaaɓe ɓen gaynaama jangeede , yeesooɓe juulirde nden immini woɓɓe e maɓɓe ko wi'a ɓe : « Musiɓɓe , si tawii hiɗon mari konguɗi wakkilinayɗi jamaa on , haray yewtee . »
Onsay kanko Puulusa o immii , o townani ɓe jungo , o wi'i : « Ko onon yo Banii-Isra'iila'en e onon ɓee hulooɓe Alla , heɗitee !
Alla oo jamaa Isra'iilayankeeɓe suɓike baabiraaɓe men ɓen , on Yaɲɲuɗo kadi oo jamaa fewndo ko ɓe woni tuŋarankeeɓe e nder ndii leydi Misira , o yaltiniri ɓe ton kadi sookewo makko dolnungo ngon .
O muɲɲanii ɓe kadi wa telen duuɓi cappanɗe nay ka wulaa .
Onsay ɓay o mulii leƴƴi jeeɗiɗi e nder ndii leydi Kanaana , o yeɗi baabiraaɓe men ɓen laral leydi ɓen ndin .
Ɗun fow waɗi e nder duuɓi teemeɗɗe nay e cappanɗe jowi . « Ɓawto ɗun o addani ɓe hooreeɓe , haa e fewndo annabi Samu'iila .
Ɓawto ɗun ɓe torii heɓugol lanɗo . Onsay Alla addani ɓe Saawulu ɓiɗɗo Kiisi on , jeyaaɗo e oo bolondaa Buniyamiinu , ko laamoo ɓe e nder duuɓi cappanɗe nay .
Ɓay o follii onɗon , o lamminani ɓe Daawuuda , ɗun ko on mo o seeditornoo ɗunɗoo , o daali : Mi taw Daawuuda mo Yassaa'u ko neɗɗo waalaniiɗo lan e ɓernde , timminoowo faaleeji an ɗin fow .
Kanko Puulusa o wi'i kadi : « Ko tippude e fodoore makko nden kanko Alla waɗi si Iisaa jibinaa e nder bolondaa Daawuuda on , fii ko wonana Isra'iila'en dandoowo .
Ado o arude , hari Yaayaa waajike jamaa Isra'iilayankeeɓe ɓen fow fii lootagol maande tuubuubuyee .
Fewndo kanko Yaayaa o timminaynoo golle makko ɗen , o wi'uno : Hinaa min woni on mo sikkuɗon , kono on no ara ɓaawo an ɗoo , on mo mi hewtaa hay firtugol ɓoggi paɗe mun !
Kanko Puulusa o wi'i kadi : « Ko onon yo musiɓɓe an , ɓiɓɓe bolondaa Ibraahiima , e hulooɓe Alla wonɓe hakkunde mon , ko haa e men enen ngol daalol kisiyee addaa .
Ko fii yimɓe Yerusalaam ɓen e lamɓe mun ɓen andaali ko hombo woni Iisaa , awa kadi ɓe faamaali konguɗi annabaaɓe wonaaɗi jangeede ɗin asewe kala , ɓe laatiniri ɗi ɲaawugol mo .
E hoore ɓe heɓaali hujja happanɗo mo wareede , kono ɓe torii Pilaatu yo o waru mo .
Ɓe laatiniri nii ko windinoo kon fii makko . Onsay ɓe tippini mo ka leggal altindiraangal , ɓe wallini mo e nder qaburu .
Kono Allaahu on immintini mo e hakkunde mayɓe ɓen .
Ɓen yaadaynooɓe e makko gila Jaliilu haa Yerusalaam , yi'itike mo e nder balɗe buy , ɓen ko seedeeɓe makko jooni yeeso jamaa on .
« Menen , meɗen feɲɲinande on wonde : Alla hunnii ko o fodunoo baabiraaɓe men ɓen kon e fayɓe maɓɓe ɓen , ɗun ko enen . O hunniri ɗun immintingol Iisaa , tippude e ko windii kon ka beytol ɗimmol Zabuura , ka o wi'i ɗon : Ko an woni Ɓiɗɗo an on , hande a wonii mo an .
« Kon ko Alla immintini Iisaa e hakkunde mayɓe ɓen , hara o luttaali ka ɲolu , ko ɗun o daalunoo , o wi'i : Mi yeɗay on barkiiji laaɓuɗi holniiɗi ɗi mi fodunoo Daawuuda ɗin .
Kanko Puulusa o wi'i : « E hoore ɗun , no wi'aa nokku goo kadi : Yaa an Alla , a jaɓataa Seniiɗo maa on laatoo ɲolɗo .
Puulusa wi'i fahin : « Kono nde Daawuuda waɗunoo faaleeji Alla ɗin e nder jamaanu makko ngun , o maayuno , o tawtinaa baabiraaɓe makko ɓen , o ɲoli .
Kono on mo Allaahu on immintini laataaki ɲolɗo .
« Ko onon non , yo musiɓɓe amen , andee dey ko sabu makko kanko Iisaa feɲɲiniranaɗon yaafuyee junuubaaji ɗin .
Kala on hooliiɗo mo jogorte feewuɗo e hoore kala ko on waawetanooke jogoreede feewuɗo e nder Sariya Muusaa on .
Ko ɗun waɗi si men wi'ay on , reenee fii wota ko wi'aa kon ka defte annabaaɓe ɓen hawru e mon , ɗun-le ko ɗunɗoo :
Ndaaree onon ɓee yawitiiɓe , wonee ŋalɗuɓe , mulon ! Ko fii e fewndo mon , mi waɗay kuugal ngal on sikkataano hay si on sifanaama ! »
Ɓay Puulusa e Barnabaasi fokkitii yaltude ka juulirde ɗon , ɓe saatinaa e aseweere aroore nden , ɗun ko ɲalaande fowteteende nden , fii yewtugol fii ɗun .
Ɓay mottondiral ngal lannii , Yahuudiyankeeɓe buy e naatuɓe e diina Yahuudiyanke buy jokki Puulusa e Barnabaasi , ɓe yewtidi e maɓɓe . Onsay Puulusa e Barnabaasi wakkilini ɓe fii tabitugol , haɓɓitoo e moƴƴere Alla nden .
E aseweere hikkunde ɗon nden , fayda saare nden fow mottondiri fii heɗagol daaluyee Joomiraaɗo on .
Ɓay Yahuudiyankeeɓe ɓen yi'ii on jamaa , ɓe nawli , ɓe yeddi ko Puulusa yewtaynoo kon , ɓe hoyni mo .
Onsay Puulusa e Barnabaasi yewtiri pellital , wi'i ɓe : « Hari ko e mon taho daaluyee Allaahu on haananoo yottineede . Kono ɓay on bugitike , awa kadi on waɗaali hoore mon handuɓe e ngurndan poomayankejan ɗan , men yaaray ka ɓe wonaa Yahuudiyanke ɓen .
Ko fii , ko nii Joomiraaɗo on yamiriri men , o daali : Mi suɓike on fii yo on wonan leƴƴi ɗin ndaygu , e naɓugol kisiyee on haa ka kattudi leyɗe . »
Ɓay ɓe wonaa Yahuudiyanke ɓen nanii ɗun , ɓe weltii , ɓe manti daaluyee Joomiraaɗo on , tawnooɓe no muuyanaa ngurndan poomayankejan ɗan ɓen fow gomɗini .
Tawi daaluyee Joomiraaɗo on no layude e nder leydi ndin fow .
Kono Yahuudiyankeeɓe ɓen ƴuuni e maɓɓe rewɓe teddinaaɓe rewooɓe Alla , e mokobaaɓe saare nden , ɓen waɗi jokke e hoore Puulusa e Barnabaasi , ɓe raɗii ɓe ka diiwal maɓɓe .
Ko ɗun waɗi si Puulusa e Barnabaasi honki mbullaari paɗe mun ɗen e Yahuudiyankeeɓe wonɓe ton ɓen , ɓe yaari Ikoniim .
Fii kala ɗun waɗii , tawi taalibaaɓe wonɓe Antiyoosi-Pisidii ɓen kan no heewi weltaare e Ruuhu Seniiɗo on .
Ɓay Puulusa e Barnabaasi hewtii Ikoniim , ɓe naatiri ka juulirde Yahuudiyankeeɓe ɓen . Noone no ɓe yewtiri non waɗi haa Yahuudiyankeeɓe ɗuuɗuɓe e Gereekiyankeeɓe gomɗini .
Kono Yahuudiyankeeɓe ɓe gomɗinaali ɗun ɓen ƴuuni ɓe wonaa Yahuudiyanke ɓen fii yo ɓen waɗu gomɗinɓe ɓen bone .
Kono laatii , ɓe woni Ikoniim ko neeɓi , tawi hiɓe yewtiraynoo pellital fii Joomiraaɗo on , on Seeditantooɗo daaluyee mun sulfu on , himo newnannoo ɓe waɗirgol juuɗe maɓɓe ɗen maandeeji e kaawakeeji moƴƴi yi'otooɗi .
Onsay yimɓe saare nden senditii , woɓɓe wontidi e Yahuudiyankeeɓe ɓen , woɓɓe kadi wontidi e sahaabaaɓe ɓen .
Ɓay Puulusa e Barnabaasi humpitike wonde Yahuudiyankeeɓe ɓen e ɓe wonaa Yahuudiyanke ɓen wondude e yeesooɓe maɓɓe ɓen immanike ɓe e feragol ɓe kaaƴe , ɓe tawi yo ɓe yahu , ɓe fattoyoo e ɗee ca'e jeyaaɗe e ndii leydi wi'eteendi Likayonii , ɗun ko Listaara e Derbata , e ca'e heeduɗe ɗon ɗen ,
ɓe woni e waajagol ton fii Kibaaru Moƴƴo on .
Tawi maaya-koyɗeejo no Listaara ɗon , heɓidaaɗo e boofoyaagal , mo yahaali haa hande ,
tawi on no heɗii ko Puulusa yewtaynoo kon . Puulusa tenƴini mo , ndaari tawi himo mari gomɗinal sellinayngal mo .
Onsay kanko Puulusa o ewnii , o wi'i : « Immo daroɗaa e hoore koyɗe maa ɗen ! » Tun o hawtii nde wootere , o nangi jindugol .
Ɓay ɓe yi'ii kon ko Puulusa waɗi , jamaa on ewnii e haala Likayonii , ɓe wi'i : « Allaaɓe ɓe mbaadi neɗɗanke tippike e men ! »
Ɓe inni Barnabaasi Zafsa , Puulusa kaɲun Hermiisi , ɓay ko kanko joginoo kongol ngol .
Onsay oo waɗoowo sadakaaji fii nduu allaaru maɓɓe wi'eteendu Zafsa , wondu ka yeeso saare , addi ga'i e meetelli telen ka dambuɗe saare , tawi kanko e jamaa on hiɓe woniri waɗangol Puulusa e Barnabaasi sadaka .
Ɓay sahaabaaɓe ɓen nanii ɗun , ɗun ko Barnabaasi e Puulusa , ɓe seeki dolokkaaji maɓɓe ɗin , ɓe wubbi , ɓe ukkitoyii e hakkunde jamaa on e hoore hiɓe sonkana yimɓe ɓen , wi'a :
« Ko honɗun waɗanton ɗun ? Menen kadi ko men yimɓe wano mo'on ! Meɗen waajorde on wa Kibaaru Moƴƴo fii ittugol on e ɗii piiji mehi , ruttoɗon e Alla Wuuruɗo on , on Taguɗo kammu e leydi e baharu e kala ko woni e mun .
E ɗii jamaanuuji feƴƴuɗi , o accuno leƴƴi ɗin fow jokki faaleeji mun ,
e hoore o accaali seeditorgol moƴƴere nde o waɗata nden , ɗun ko yeɗugol on ndiyan saaƴoojan iwrude ka kammu e saa'iiji moƴƴooji fii demal , e timminangol on neemaaji e hebbingol ɓerɗe mon ɗen welo-welo . »
Fii kala ɓe yewtirii non , ko karahan ɓe waawiri haɗirde ɓen yimɓe waɗangol ɓe sadakaaji .
Onsay Yahuudiyankeeɓe iwri Antiyoosi-Pisidii e Ikoniim , ɓe murtini jamaa on , ɓe hawtiti , ɓe fiɗi Puulusa kaaƴe haa ɓe sikki o maayii , ɓe daasi mo , ɓe naɓi ka ɓaawo saare .
Kono taalibaaɓe ɓen hundi mo , o immii , o naatiti ka saare . Bimbi nden ɲande kanko Puulusa e Barnabaasi ɓe yahi Derbata .
Ɓay Puulusa e Barnabaasi waajike fii Kibaaru Moƴƴo on e nden saare haa ɓe heɓii taalibaaɓe ɗuuɗuɓe , onsay ɓe yiltitii e ɗee ca'e ɗoo , ɗun ko Listaara e Ikoniim e Antiyoosi-Pisidii .
Ɓe wallitii taalibaaɓe ɓen fii tiiɗingol ɓerɗe maɓɓe ɗen , ɓe wakkilini ɓe e duumagol e gomɗinal ngal , ɓe wi'i ɓe : « Ko e nder tampereeji buy naateten ka laamu Alla ! »
Ɓe toɗɗanii moftal kala ko wonana ɗun ardotooɓe . Ɓay ɓe gaynii hoorude toroo , ɓe halfini ɓe Joomiraaɗo mo ɓe gomɗini on .
Ɓawto ɗun , ɓe taƴitoyi ngal diiwal Pisidii , ɓe yahi Pamfilii .
Ɓay ɓe waajike fii daaluyee Alla on ka saare Pergii , onsay ɓe yahi Atalii .
Ɓe bakii ɗon e laana fii yiltitagol Antiyoosi-Sirii , ka ɓe ƴettanoo ɗon ɓe halfinaa sulfu Alla on fii ɗee golle ɗe ɓe ari e laatinde ɗoo .
Ɓay ɓe hewtii , ɓe mottindiri moftal ngal , ɓe fillitanii ɓe ko Alla waɗini ɓe kon fow , e ko honno o udditirani ɓe wonaa Yahuudiyanke ɓen dambugal gomɗinal ngal .
Onsay ɓe wontidi e taalibaaɓe ɓen ɗon ko neeɓi .
Onsay woɓɓe iwri ka diiwal Yahuuda ari e jannugol musiɓɓe ɓen , wi'a : « Si on sunninaaka tippude e aada Muusaa on , haray on waawetaake dandeede . »
Ɓay yeddondiral njanal e yewtere tiiɗunde wonii hakkunde maɓɓe e Puulusa e Barnabaasi fii ɗun , onsay musiɓɓe ɓen aadii yo Puulusa e Barnabaasi e woɓɓe goo hakkunde maɓɓe yaadu Yerusalaam , ɓe tawoya sahaabaaɓe ɓen e ardotooɓe moftal ngal fii nden huunde .
Ɓay moftal ngal wattii ɓe e laawol , ɓe yahi ɓe taƴitoyi Fenisii e Samariiya , e hoore hiɓe fillitanoo ɓen musiɓɓe wonɓe e ɗen ca'e , ɓe fensita ko honno ɓe wonaa Yahuudiyanke ɓen jaɓiri laawol ngol . Ɗun wonani musiɓɓe ɓen fow weltaare njande .
Ɓay ɓe hewtii Yerusalaam , moftal ngal e sahaabaaɓe ɓen e ardotooɓe moftal ngal tolni ɓe , kamɓe kadi ɓe fillitanii ɓen ko Allaahu on waɗini ɓe kon fow .
Onsay woɓɓe e fedde Fariisiyaaɓe gomɗinɓe ɓen hawtii , wi'i : « No haani ka ɓe wonaa Yahuudiyanke ɓen sunninee , ɓe yamiree ɗoftagol Sariya Muusaa on . »
Onsay sahaabaaɓe ɓen e ardotooɓe moftal ngal yiitidi fii ndaarangol ndun muraadu .
Ɓay yeddondiral ngal tiiɗii hakkunde maɓɓe , onsay Petruusu hawtii , wi'i ɓe : « Musiɓɓe , hiɗon andi wonde , gila ka ɲalaaɗe arane , Allaahu on suɓino lan e hakkunde mon fii no ɓe wonaa Yahuudiyanke ɓen nanira daaluyee Kibaaru Moƴƴo on , ɓe gomɗina .
Alla , on Anduɗo ko woni e ɓerɗe , o seeditoranike ɓe yeɗugol ɓe Ruuhu Seniiɗo on wano men non .
O waɗaali hay fus ko serti hakkunde men e maɓɓe , ko fii ko gomɗinal maɓɓe ngal o laɓɓiniri ɓerɗe maɓɓe ɗen .
Jooni non , ko honɗun ndarndoranton Alla rondugol taalibaaɓe ɓen dongal ngal enen tigi e baabiraaɓe men ɓen en waawaali townude ?
Kono ko moƴƴere Iisaa Joomi on tanƴinorɗen dandeede , kamɓe kadi-le wano non . »
Onsay mbatu ngun fow deƴƴiti , ɓe heɗii Barnabaasi e Puulusa , ɓen fillitanii ɓe kala maandeeji e kaawakeeji moƴƴi ɗi Allaahu on waɗini ɓe e hakkunde ɓe wonaa Yahuudiyanke ɓen .
Ɓay ɓe gaynii yewtude , Yaaquuba kadi ƴetti haala kan , wi'i : « Heɗee lan yo musiɓɓe an !
En nanii ko Sim'uunu Petruusu fillitanii en kon , ko honno Allaahu on haajiraa e ɓe wonaa Yahuudiyanke ɓen gila ka fuɗɗoode , o ƴetti jamaa e hakkunde maɓɓe ko wona e innde makko .
Konguɗi annabaaɓe ɓen no fotti e ɗun-le , ko fii no windii :
Ɓawto ɗun mi artoyay , mi ɓanta suudu laamu Daawuuda yanunoondu ndun , mi ɓanta kadi ko yirbi kon , mi fewna ,
fii no yimɓe heddiiɓe ɓen ɗaɓɓira Joomiraaɗo on , e kala leƴƴi ɗi innde an nden jantaa e mun .
Ko Joomiraaɗo on daali ɗun , on Waɗunooɗo ɗii piiji andanooɗi gila ko ɓooyi . »
Yaaquuba wi'i kadi : « Ko ɗun waɗi si mi miijii wonde moƴƴaa ka sincanen ɓen ɓe wonaa Yahuudiyanke tuubanɓe Alla satteende .
Kono windanen ɓe tun , wi'en ɓe yo ɓe terto tuunintinorgol sanamuuji e jinaa e ɲaamugol jiibe e ƴiiƴan .
Ko fii , gila e ɗiya jamaanuuji feƴƴuɗi , Muusaa no mari yimɓe e saare kala ko waajoo fii makko , ɓay hiɗen jangude fii ɗun e aseweere kala ka juulirɗe . »
Onsay sahaabaaɓe ɓen e ardotooɓe moftal ngal e moftal ngal fow ndaari tawi no moƴƴi ka ɓe suɓa woɓɓe e hakkunde maɓɓe , ɓe wattida ɓe e Puulusa e Barnabaasi fii ko yaha Antiyoosi-Sirii . Onsay ɓe suɓii Yahuuda , jammaaɗo Barsabaa , e Silaasi , tawi ɓen ɗiɗo ko ɓe ɓe musiɓɓe ɓen teddini fota .
Ɓe wattidi ɓe e ɓatakuru ndu tawata ko ɗunɗoo windii ton : « Menen ɓee musiɓɓe mon , ɗun ko sahaabaaɓe ɓen e ardotooɓe moftal ngal , men salminii on onon ɓee musiɓɓe amen wonɓe e hakkunde ɓee ɓe wonaa Yahuudiyanke , hoɗuɓe Antiyoosi-Sirii e Sirii e Silisii .
« Men nanii wonde woɓɓe e amen jiiɓiroyii on konguɗi maɓɓe haa ɓe aaninii wonkiiji mon ɗin , ɓen-le wonaa menen yamiri ɓe ɗun .
Men taw no moƴƴi , e nder nanondiral amen , ka men suɓoo woɓɓe , men immindinana on ɓe e ɓee yiɓɓe amen , ɗun ko Barnabaasi e Puulusa ,
ɗun ko ɓee weeɓituɓe ngurndan mun ɗan fii innde Iisaa Almasiihu Joomi men on haa takko mayde .
Ko men imminiri Yahuuda e Silaasi , ko ko yewta on e hunduko fii ko woni kon ka ɓatakuru .
Ko fii menen e Ruuhu Seniiɗo on men taw no moƴƴi ka men ronka on fawude dongal goo , si hinaa ɗii haanuɗi ɗoo :
ɗun non ko yo on terto tebbeeli sakkanaaɗi sanamuuji e ƴiiƴan e mummunteeji jiibuɗi e jinaa . Si on reenike e ɗun , haray on waɗii ko moƴƴi . Yo jam wonu e mon ! »
Onsay kamɓe imminaaɓe ɓen ɓe waynii , ɓe yahi Antiyoosi-Sirii , ɓe wattoyi ɓatakuru ndun e juuɗe mbatu mooɓiingu ɗon ngun .
Ɓay ɓatakuru ndun jangaama , ɓe weltori kon ko ɓe wakkilinaa .
Nde tawnoo Yahuuda e Silaasi ko haalooɓe ko Alla longini ɗun , ɓe ɓeydi wakkilinde musiɓɓe ɓen , ɓe tiiɗiniri ɓe kadi konguɗi buy .
Ɓay ɓe neeɓidii e maɓɓe seeɗa , musiɓɓe ɓen newnitani ɓe ruttagol ka imminnooɓe ɓe ɓen e dow ɓuttu .
Puulusa kadi e Barnabaasi lutti koɗaade Antiyoosi-Sirii ɗon e jannugol feɲɲindina e yimɓe buy fii daaluyee Joomiraaɗo on .
Balɗe seeɗa ɓawto ɗun , Puulusa wi'i Barnabaasi : « Yiltitoɗen , ndartoyen musiɓɓe ɓen e nder ca'e ɗe waajiɗen fii daaluyee Joomiraaɗo on e mun ɗen fow , fii andugol ko honno ɓe fewndori . »
Tawi Barnabaasi no faalaa yo ɓe yaadu e Yuuhanna jammaaɗo Markuusa .
Kono Puulusa ndaari tawi haanaa ka ɓe yaada e on yiltinooɗo ɓaawo maɓɓe gila Pamfilii , salii ɓe ɗowtude ka golleeji maɓɓe .
Hakkee yeddondiral ngal tiiɗii hakkunde maɓɓe , ɓe sakkitori seedugol . Onsay Barnabaasi ƴetti Markuusa , ɓe bakii ɗon e laana ndiyan fii yahugol Siipuru .
Puulusa kaɲun suɓii Silaasi ko o yaada , ɓawto musiɓɓe ɓen halfinde mo kanko Puulusa sulfu Joomiraaɗo on .
Onsay ɓe yahi , ɓe taƴitoyi Sirii e Silisii , e hoore hiɓe tiiɗina mofte ɗen .
Kanko Puulusa o hewtoyi kadi Derbata e Listaara , o tawi no ɗon taalibaajo wi'eteeɗo Timotee . Tawi on yumma mun ko Yahuudiyankeejo gomɗinɗo , kono ben makko ko Gereekiyankeejo .
Tawi musiɓɓe ɓe Listaara e ɓe Ikoniim ɓen no joganii mo kanko Timotee kongol moƴƴol .
Tawi Puulusa no faalaa naɓorde mo . Onsay o ƴetti mo , o sunnini sabu Yahuudiyankeeɓe wonɓe e ɗin nokkeeli ɗon ɓen , ko fii hari fow no andi wonde ben makko kanko Timotee ko Gereekiyankeejo .
Tawi kanko Puulusa e Timotee , hiɓe hollitude e nder ca'e ɗe ɓe rewi e mun ɗen , pehe ɗe sahaabaaɓe ɓen e ardotooɓe moftal ngal Yerusalaam ƴetti ɗen fii yo ɗe huutore .
Tawi mofte ɗen no tiiɗude tun e nder gomɗinal ngal , awa kadi hiɓe ɓeydaade ɗuuɗugol ɲande woo ɲande .
Nde tawnoo Ruuhu Seniiɗo on newnanaali ɓe feɲɲinoygol daaluyee on e nder Aazii on , ɓe yahi ɓe taƴitoyi Firgii wondude e leydi Galaasi ndin .
Ɓay ɓe hewtii takko Misii , ɓe etii fii yahugol Bitinii , kono laatii Ruuhu Iisaa on newnanaali ɓe .
Onsay ɓe taƴitiri Misii ɗon , ɓe yahi Turuwaasi .
E nder jemma on , kanko Puulusa o yi'i e nder koyɗol , goɗɗo mo Masedonii no darii no jeeja mo , wi'a : « Rewu Masedonii gaa , faaboɗaa men ! »
Ɓawto ngol koyɗol Puulusa , men ɗaɓɓi kisan feere no men hewtira Masedonii , sabu meɗen felliti ko Alla noddi men ton , fii yo men waajo fii Kibaaru Moƴƴo on .
Ɓawto ɗun , men bakii Turuwaasi ɗon e laana ndiyan , men sutori Samotiraasi . Bimbi nden ɲande kadi men sutori Neyapolii .
Ɓay men iwii ɗon , men yahi Filipii , ɗun ko saare wonde e diiwal aranal ngal ka leydi Masedonii , jeyaande e ley laamu Roomu , men woni Filipii ɗon e nder balɗe .
Ɲande ɲalaande fowteteende nden , ɗun ko aseweere nden , men yahi e binde caangol , ɗun ko ka ɓaawo saare , ka men tanƴininoo ko ɗon wonnoo ka juuletee . Ɓay men jooɗike , men yewti rewɓe mooɓinooɓe ɗon ɓen .
Tawi no e ɓen debbo rewoowo Alla , on no wi'ee Linda , jeyaaɗo e ndee saare wi'eteende Saayatiira , yeeyoowo gaara baka . Tawi himo heɗinoo , Joomiraaɗo on kadi udditi ɓernde makko nden fii yo o wonan ko Puulusa yewtaynoo kon .
Ɓay o lootidaama e ɓeynguure makko nden maande kisiyee , o saatini men e hoore himo wi'a : « Si tawii hiɗon jogori lan wa gomɗinɗo Joomi on , haray naatee ka suudu an , weeron ka ɓeynguure an ɗoo . » O jeeji men e ɗun haa men jaɓi .
Ɓawto ɗun , ko men yahata ka juuletee ɗon , korɗo mo jinnawii hiitinoowii nangi , ari fotti e amen , tawi kon ko o hiitotonoo no okkoraynoo jeyɓe mo ɓen jawle buy .
O woni e jokkugol men , menen e Puulusa , e hoore himo ewnoo , wi'a : « Ɓee yimɓe ko kurkaaɗi Alla Jom Ɓural on , awa hiɓe feɲɲinande on laawol kisiyee on ! »
O waɗi ɗun e nder balɗe buy . Ɓay Puulusa haaɓii ɗun , o yeƴƴitii , o wi'i ngin jinnawii : « Mi yamirii ma e innde Iisaa Almasiihu on , yaltu e oo debbo ! » Jinnawii ngin yalti e makko e on saa'i tigi .
Ɓay jeyɓe kurkaadu ndun tawii ka ɓe tanƴininoo heɓugol ɗon bonii , ɓe nangi Puulusa e Silaasi , ɓe pooɗi ɓe , ɓe addi yeeso hooreeɓe ɓen ka nokkuure fottirde .
Onsay ɓe addi ɓe ka ɲaawooɓe ɓen , ɓe wi'i : « Ɓee yimɓe ko Yahuudiyankeeɓe , hiɓe jiiɓude saare men nden ,
ɓe janna naamuuji ɗi en newnanaaka jaɓugol maa waɗugol , enen ɓee jeyaaɓe e laamateeri Roomu ! »
Jamaa on kadi immanii ɓe kamɓe ɗiɗo . Ɓay ɲaawooɓe ɓen waɗii haa ɓe ɓortii ɓe dolokkaaji ɗin , ɓe yamiri yo ɓe luubor ɓe bedi .
Ɓay ɓe gaynii ɓe luubaade , ɓe bugii ɓe ka kaso . Ɓe yamiri aynuɗo kaso on yo o jogo ɓe , o ayna fota .
On yamiraaɗo ɗun bugii ɓe ka nder kaso nder-nderwo , o dumbi ɓe ka koyɗe .
Ɓay wonii tumbere jemma , Puulusa e Silaasi woni e toragol Alla , beytana mo . Tawi kasooɓe ɓen no heɗii ɓe .
Tun , nde wootere leydi ndin dimbii ko tiiɗi , didoodi kaso ngon yergi . E on saa'i tigi baafe kaso ngon fow udditii , jolokooje ɗe kasooɓe ɓen jolkanoo ɗen kadi jolkitii .
Aynuɗo kaso ngon fini . Ɓay o yi'ii baafe kaso ngon udditike , o sorti kaafa makko kan fii wartagol , ko fii hari himo sikka kasooɓe ɓen dogii .
Kono Puulusa ewnii mo e hawa tiiɗuka , wi'i : « Wota a waɗito bone woo ! Men fow meɗen ɗoo ! »
Onsay kanko aynuɗo kaso ngon o torii ndaygu , o wubbi o naati , o yani yeeso Puulusa e Silaasi e hoore himo diwna .
Onsay o yaltini ɓe ka yaasi , o wi'i : « Koohooɓe , ko honɗun mi waɗata fii yo mi dande ? »
Ɓe jaabii mo , ɓe wi'i : « Gomɗin Iisaa Joomi on , ɗun a dandete , an e ɓeynguure maa nden . »
Onsay ɓe feɲɲindinani mo e kala wonɗo ka suudu makko daaluyee Joomiraaɗo on .
Kanko kadi o ƴetti ɓe e on saa'i tigi e nder on jemma , o lootani ɓe barmeeji maɓɓe ɗin . E on saa'i tigi kanko kadi o lootaa maande kisiyee , kanko e yimɓe suudu makko ndun fow .
O werni ɓe ka suudu makko , o ɓannani ɓe ɲaametee , o weltodi e ɓeynguure makko nden fow fii ko ɓe gomɗini Alla kon .
Ɓay weetii , ɲaawooɓe ɓen immini mbatulaaɓe mun ɓen ko yaha wi'a aynuɗo kaso on : « Accitu ɓen yimɓe . »
Onsay aynuɗo kaso on fillitanii Puulusa kon ko ɓe wi'i , o wi'i mo : « Ɲaawooɓe ɓen imminii woɓɓe ko wi'ammi yo mi accitu on . Jooni yaltee , yahon e hoore ɓuttu . »
Kono Puulusa wi'i ɓen mbatulaaɓe : « Ɓay ɓe foccii men ka tumbere mbatu e ɓaawo ɲaawugol men , menen ɓee jeyaaɓe e laamateeri Roomu , e hoore ɗun ɓe bugike men ka kaso , e hara jooni ɓe yaltinay men ka kene e dow gundoo ? Waawaa wonude ! Kamɓe tigi yo ɓe aru , ɓe yaltina men ! »
Onsay ɓen mbatulaaɓe yahi hollitoyi ɗun ɲaawooɓe ɓen . Ɓen huli ɓay ɓe andii ɓen ko jeyaaɓe e laamateeri Roomu .
Onsay ɓen ari , ɓe jeeji ɓe , ɓe acciti ɓe , ɓe torii ɓe kadi yaltugol saare nden .
Ɓay ɓe yaltii ka kaso , ɓe naatiri ka oo debbo wi'eteeɗo Linda , ɓe yiidi e musiɓɓe ɓen , ɓe wakkilini ɓe . Onsay ɓe yahi .
Ɓe rewoyi Amfipolii e Apolonii , ɓe hewti Tesalonii ka Yahuudiyankeeɓe ɓen mari juulirde ɗon .
Puulusa naati ɗon wano woowirani mo non , o wondi e maɓɓe e nder aseweeje tati , himo yewtidude e maɓɓe fii ko bindi ɗin wi'i kon .
O sifii , o weeɓiti wonde Almasiihu on no haanunoo tampude e immintineede kadi e hakkunde mayɓe ɓen , o wi'i ɓe : « Iisaa oo mo mi woni on wowlande fii mun , ko on woni Almasiihu on . »
Woɓɓe e maɓɓe hoolii ɗun , ɓe tawti Puulusa e Silaasi , e hoore ɗun Gereekiyankeeɓe ɗuuɗuɓe rewooɓe Alla , e rewɓe buy jeyaaɓe e ɓurɓe teddude ɓen kadi hoolii .
Kono Yahuudiyankeeɓe ɓen nawli ɗun , ɓe ƴetti woɓɓe e bonɓe wonɓe ka fottirde ɓen , ɓe wattidi e maɓɓe , ɓe waɗi haa sonko waɗi e nder saare nden e haa yimɓe ɓen dilliri hen fow . Ɓe yahi ka suudu oo wi'eteeɗo Yaasuunu fii ɗaɓɓitugol Puulusa e Silaasi ɓe adda ɓe e yeeso jamaa on .
Laatii ɓe tawaali ɓe ton . Onsay ɓe pooɗi Yaasuunu e musiɓɓe goo , ɓe addi ɓe yeeso hooreeɓe saare nden , e hoore hiɓe sonka , wi'a : « Ɓee jiiɓuɓe aduna on fow arii ɗoo kadi ,
Yaasuunu wernii ɓe ! Ɓe fow hiɓe dartaade yamirooje lanɗo mawɗo Roomu on , e hoore hiɓe wi'a lanɗo goo no woodi wi'eteeɗo Iisaa . »
Ɗin konguɗi jiɓi jamaa on e ɲaawooɓe ɓen .
Laatii ɓe accitude Yaasuunu e ɓeya woo nde ɓe yoɓunoo alamaani .
E on jemma kisan musiɓɓe ɓen watti Puulusa e Silaasi e laawol Biriyata . Ɓay ɓen hewtoyii , ɓe naatiri ka juulirde Yahuudiyankeeɓe ɓen .
Tawi ɓerɗe ɓen ɗen no ɓuri ɓe Tesalonii ɓen udditaade . Ɓe jaɓiri daaluyee on heɲaare tiiɗunde e hoore hiɓe taskotonoo ɲande woo bindi ɗin fii andugol ko ɓe wi'aa kon si ko non woniri .
Onsay buy e hakkunde maɓɓe gomɗini , ɓe gomɗindini e rewɓe Gereekiyankeeɓe tedduɓe e worɓe Gereekiyankeeɓe ɗuuɗuɓe .
Kono nde Yahuudiyankeeɓe ɓe Tesalonii ɓen andunoo wonde Puulusa no feɲɲinde kadi daaluyee Alla on Biriyata , ɓen kadi ari , ɓe memmini jamaa on , ɓe jiiɓindiri .
Kisan , musiɓɓe gomɗinɓe ɓen waɗi feere no Puulusa yaara ka daande baharu , kono Silaasi e Timotee kaɲun lutti ɗon .
Ɓen wonnooɓe ɗowtude Puulusa , ɓe ardii mo haa Atiina . Onsay ɓen yiltitii , ɓay ɓe yamiraama wi'ugol Silaasi e Timotee wonde yo ɓen tawtoy mo ko yaawi .
Nde tawnoo Puulusa no habbii ɓeya Atiina , tawi ɓernde makko nden no aani fota kon ko o yi'aynoo saare nden no jokki sanamuuji .
Onsay o yewtidi e Yahuudiyankeeɓe ɓen e rewooɓe Alla ɓen ka juulirde e yimɓe fottaynooɓe ɓen ka nokkuure fottirde nden , ɗun non tawi ko ɲande woo .
Faamuɓe goo e nder fedde Epikuriiɓe ɓen e fedde Sitoyikiiɓe ɓen nangi e yewtidugol e makko . Onsay woɓɓe e maɓɓe wi'i : « Ko honɗun oo wowloowo faalaa wowlude ? » Tawi woɓɓe e maɓɓe no wi'a : « Himo wa'i wa waajotooɗo fii allaaɓe jananɓe goo . » Tawi ɗun fow ko fii himo waajaade fii Iisaa e kibaaru mun moƴƴo on e fii ummutal ngal .
Onsay ɓe ƴetti mo , ɓe naɓi ka mbatirde wi'eteende Areyopaasi , ɓe wi'i mo : « A waaway men andinde ko honɗun woni ndee jannde heyre nde wonɗaa wowlude fii mun ?
Ko fii hiɗa waɗude e noppi amen piiji ɗi men woowaa nanude , meɗen faalaa andude ko honɗun woni ɗun . »
Tawi ɓe Atiina ɓen fow e hoɓɓe wondunooɓe e maɓɓe ɓen ko jokkunoo woo ko wowlugol maa heɗagol piiji hesi .
Onsay Puulusa darii ka tumbo mbatirde , o wi'i : « Ko onon yo ɓe Atiina , mi ndaarii e cenɗe ɗen fow , mi tawii ko on ɓe diina fota .
Awa kadi e nder ko mi feƴƴata kon , mi yi'ii kala ko rewoton , e hay mi yi'ii layyorde ka ɗunɗoo windii : Ko ko allaajo mo andaaka . Ɗun ko on mo wonɗon teddinde , mo tawata on andaa , mi woni on feɲɲinande .
Ɗun ko on Alla taguɗo aduna on e kala ko woni e mun , on wonɗo Joomiraaɗo kammuuli ɗin e leyɗeele ɗen , on ko mo hoɗataa e nder juulirɗe ɗe yimɓe moƴƴiniri juuɗe mun .
Hinaa neɗɗanke waɗanta mo , wa si tawii himo hatonjini e goɗɗun , ko on woni Yeɗoowo mo kala ngurndan e poopaali e kala huunde .
Ko immorde e aaden gooto o tagiri leƴƴi neɗɗanke ɗin fow , yo ɓen hoɗu e hoore ndelo leydi ndin fow . Awa o happiino saa'iiji maɓɓe ɗin e ittiri ko ɓe hoɗata e mun kon ,
fii no ɓe ɗaɓɓira Alla , ɓe yi'a mo si no hawri e nder memugol , fii kala o woɗɗaaki hay gooto e men .
Ko fii ko kanko heɓirɗen ngurndan , waawirɗen memminaade , ko e makko kadi woodaɗen . Ko ɗun yuɓɓooɓe gimɗi mon goo no wi'i : Ko en fayɓe makko kadi .
« Ɓay non ko en fayɓe Alla , haanaa ka miijoɗen wonde Alla no nandi e kaŋŋe e kaalisi maa e kaaƴe lesaaɗe fotinaa , hara ko e immorde e miijo neɗɗanke .
Hari Allaahu on jogoraano yimɓe ɓen ko ɓe andaano mo kon , kono jooni o daalanii yimɓe ɓen fow e nder nokkeeli ɗin fow yo ɓe tuubu .
Ko fii o happii ɲalaande nde o ɲaawirta aduna on peewal , rewrude e on neɗɗo mo o toɗɗii , ɗun ko on mo o waɗirani fow seedee timmuɗo immintingol mo e hakkunde mayɓe ɓen . »
Nde ɓe nanunoo himo wowla fii ummutal mayɓe ɓen , woɓɓe e maɓɓe jali mo , woɓɓe ɓen wi'i : « Men heɗoto ma ɲande goo fii ɗun . »
Onsay kanko Puulusa o sortii hakkunde maɓɓe .
Kono fow e mun , ɗun haɗaali woɓɓe humoo e makko , gomɗina . Tawi no tawaa e ɓen oo wi'eteeɗo Denuusi , tawdaaɗo e dental fewjooɓe Areyopaasi ɓen , e debbo no wi'ee Damaari , kaɲun e woɓɓe goo kadi .
Ɓawto ɗun , Puulusa iwi Atiina , o yahi Korenti .
O tawi ɗon Yahuudiyankeejo wi'eteeɗo Akiila , mo iwdi mun woni Pontii , tawi neeɓaali ko on yaltidi e sonna mun Piriskiila leydi Italii , sabu ko Kuloodiyuusu lanɗo Roomu on yamiri Yahuudiyankeeɓe ɓen fow yaltugol Roomu kon . Onsay Puulusa yahi yiidoyi e maɓɓe ,
ɓay tawii ko mecce goote ɓe mari , o weeri ka maɓɓe , ɓe woni e gollidugol . Tawi ko wonnoo mecce maɓɓe ko moƴƴingol cuuɗi bagi .
Tawi kanko Puulusa himo yewtaynoo yewtereeji e aseweere kala ka juulirde fii fellintingol Yahuudiyankeeɓe ɓen e Gereekiyankeeɓe ɓen .
Kono ɓay Silaasi e Timotee iwii Masedonii hewtii , Puulusa jokkii e daaluyee on tun e seeditanagol Yahuudiyankeeɓe ɓen wonde ko Iisaa woni Almasiihu on .
Kono nde tawnoo Yahuudiyankeeɓe ɓen no liddaade mo , hoyna , o fiɗɗi conci makko ɗin , o wi'i ɓe : « Yo ƴiiƴan mon ɗan yantu e hoore mon , min mi laaɓii . Kono gila jooni ko ka ɓe wonaa Yahuudiyanke ɓen mi yaarata . »
O iwi ɗon , o yahi e suudu aaden rewoowo Alla no wi'ee Titiyuusu Yustuusa , tawi kadi suudu makko ndun no ɓadondiri e juulirde nden .
Onsay oo wi'eteeɗo Kirispuusa , ɗun ko ardiiɗo juulirde nden , kaɲun e ɓeynguure mun nden fow gomɗini Joomi on . Korentiyankooɓe ɗuuɗuɓe kadi heɗotonooɓe Puulusa gomɗini , lootaa maande kisiyee .
Ɓawto ɗun , Joomiraaɗo on daalani Puulusa e nder jemmaare goo e nder koyɗol , o wi'i mo : « Wota a hulu , yewtu , wota a fanku .
Ko fii min miɗo wondi e maa , gooto fawataa ma jungo fii waɗugol ma ko boni , ko fii miɗo mari jamaa ɗuuɗuɗo e nder ndee saare ɗoo . »
Onsay kanko Puulusa o daakii hakkunde maɓɓe e nder hitaande e lebbi jeegoo , himo janna daaluyee Alla on .
Wa fewndo on saa'i tawi ko Galiyuunu lamminaa Akaaya . Onsay Yahuudiyankeeɓe ɓen immanii Puulusa e nder nanondiral maɓɓe , ɓe addi mo ka yeeso ɲaawirdu ,
e hoore hiɓe wi'a : « Oo neɗɗo no fellintinde yimɓe ɓen no ɓe rewira Alla e noone no woopondiriri e Sariya on ! »
Fewndo ko Puulusa udditata hunduko mun kon , tawi Galiyuunu wi'ii Yahuudiyankeeɓe ɓen : « Ko onon yo Yahuudiyankeeɓe , si tawiino ko angal peewal goo maa bonnere goo , mi heɗotono on e hoore no newori .
Kono ɓay ko yeddondiral fii haalaaji e fii inɗe e sariyaaji mon onon tigi , yo ɗun wonu haaju mon . Mi faaletaake wonande on ɲaawoowo ɗun . »
Onsay o yaltini ɓe ka ɲaawirdu .
Tun , ɓe fow ɓe nangi Sosteene , ɗun ko ardiiɗo juulirde nden , ɓe woni e piyugol mo ka yeeso ɲaawirdu . Tawi Galiyuunu haajaaka e ɗun .
Laatii Puulusa daakii Korenti ɗon kadi ko neeɓi . Ɓawto ɗun , o waynitii musiɓɓe ɓen . Onsay o fembii ka wi'etee ɗon Kenkere , sabu himo woondunoo woondoore . Ontuma o bakodi e Piriskiila e Akiila e laana ndiyan fii Sirii .
Ɓe hewti Efeesi . Puulusa acci ɗon ɓe o wondunoo ɓen , o naatoyi ka juulirde , o yewtidi e Yahuudiyankeeɓe ɓen .
Ɓen torii mo wonugol ɗon seeɗa , kono laatii o jaɓaali .
O waynitii ɓe , o wi'i : « Mi aroyay ka mon si Allaahu on jaɓii . » Ɓay o iwii Efeesi ɗon e laana ndiyan ,
o tippoyii Seezariiya . O yahi , o hiwroyii moftal ngal , onsay o yahi Antiyoosi-Sirii .
Ɓay o wonii ɗon seeɗa , o yiltitii , o jindi e ca'e Galaasi e Firgii ɗen , o wakkilini taalibaaɓe ɓen fow .
Ɓawto ɗun , Yahuudiyankeejo waawuɗo haala , anduɗo kadi bindi daaluyee on , wi'eteeɗo Apoloosi jeyaaɗo Aleksandiri hewti Efeesi .
Tawi on no jangi fii laawol Joomi on , himo wowliraynoo jiɲo tiiɗungo , himo feɲɲinaynoo kadi janna no feewiri fii Iisaa , tawi e hoore ɗun fow ko ko Yaayaa lootaynoo kon tun o andi .
Onsay o yewtiri pellital ka nder juulirde . Ɓay Piriskiila e Akiila heɗike mo , ɓe yaadi e makko , ɓe feɲɲinanoyi mo no woniri non tigi fii laawol Alla ngol .
Kono ɓay tawii Apoloosi no faalanoo yahugol Akaaya , musiɓɓe ɓen wakkilini mo , ɓe windani kadi taalibaaɓe ɓen wonde yo ɓe wernu mo no moƴƴiri . Ɓay o hewtii ɗon , o nafi ɓen gomɗinirɓe sabu sulfu Alla on ,
e hoore himo yeddondiraynoo e Yahuudiyankeeɓe ɓen ka tumbondiral no tiiɗiri , e himo ɓanginira bindi ɗin wonde ko Iisaa woni Almasiihu on .
Fewndo ko Apoloosi on woni Korenti , tawi Puulusa kaɲun taƴitoyii leyɗe dowje ɗen , haa o hewtoyii Efeesi , o fotti ɗon e taalibaaɓe goo .
O wi'i ɓen : « Hara on heɓii Ruuhu Seniiɗo on wa ko gomɗinɗon ? » Ɓen jaabii mo , ɓe wi'i : « Menen hari hay men nanaali wonde Ruuhu Seniiɗo no woodi . »
Onsay o wi'i ɓe : « Awa ko honno lootiranoɗon ? » Ɓen kadi jaabii mo , wi'i : « Ko no Yaayaa lootiraynoo non . »
Puulusa wi'i : « Yaayaa ko fii tuubuubuyee looti , e hoore ɗun himo wi'aynoo yimɓe ɓen yo ɓe gomɗin aroyoowo ɓaawo makko on , ɗun ko Iisaa . »
Ɓay ɓe nanii ɗin konguɗi makko , ɓe lootaa maande kisiyee e innde Iisaa Joomi on .
Onsay Puulusa fawi juuɗe mun ɗen e hoore maɓɓe , Ruuhu Seniiɗo on ari e maɓɓe , ɓe woni e wowlugol e haalaaji janani , wowla ko Alla longini ɓe .
Tawi ɓen yimɓe ko wa ɓe sappoo e ɗiɗo .
Onsay Puulusa naati ka juulirde , o yewtiri ɗon pellital . E nder lebbi tati himo yewtidude e maɓɓe o fellintinana ɓe ko yowitii e fii laamu Alla ngun .
Kono ɓay woɓɓe wonii e sattinkinagol e angal gomɗingol e aybingol laawol Joomi on e hakkunde jamaa on , o sortii hakkunde maɓɓe , o ƴetti taalibaaɓe ɓen o waɗi ɓe feere , o woni e yewtidugol e maɓɓe ɲande woo ka duɗal oo wi'eteeɗo Tiranuusu .
Ɗun neeɓi yeru duuɓi ɗiɗi , haa kala hoɗuɗo Aazii humpitii fii daaluyee Joomiraaɗo on , ɗun ko Yahuudiyankeeɓe ɓen e Gereekiyankeeɓe ɓen fow .
Tawi Allaahu on no waɗaynoo kaawakeeji moƴƴi hawniiɗi rewrude e Puulusa ,
haa ka tawata hiɓe yahaynoo ɓe ƴetta disaaje maa lince ɗe Puulusa meemaynoo ɗen , ɓe adda , ɓe waɗa e nawnuɓe ɓen , ɓen ndikka , jinnaaji bonɗi ɗin kadi yalta e maɓɓe .
Yahuudiyankeeɓe goo , jindaynooɓe wi'a no raɗoo jinna , woni e jantagol e hoore ɓen ɓe jinnaaji woni e mun innde Iisaa Joomi on , hara hiɓe wi'a : « Mi yamirii on yaltugol e innde Iisaa , on mo Puulusa woni waajaade fii mun ! »
Tawi ɓen waɗaynooɓe ɗun ko ɓe njeeɗiɗo , ɓen-le ko ɓe ɓiɓɓe oo wi'eteeɗo Sekubaa , tawaaɗo e hooreeɓe yottinooɓe sadaka Yahuudiyankeeɓe ɓen .
Ngin jinnawii jaabii ɓe , wi'i : « Miɗo andi Iisaa , miɗo andi kadi ko hombo woni Puulusa , kono onon ko on homɓe ? »
Onsay on neɗɗo mo ngin jinnawii woni e mun yani e maɓɓe , o waawi ɓe fow e hoore doole tiiɗuɗe , haa ɓen dogi yalti e ndun suudu ɓe ɓornaaki , e hoore hiɓe barminaa .
Kala Yahuudiyankeejo e Gereekiyankeejo hoɗuɗo Efeesi andi fii ɗun , kulol nangi ɓe ɓe fow , onsay innde Iisaa Joomi on mawninaa .
Onsay buy e aruɓe e gomɗinde ari qirritii , weeɓiti boneeji ɗi ɓe waɗunoo .
Ɓawto ɗun , yimɓe buy waɗaynooɓe mbilankaaku , addi defte mun , ɓe sunni ɗe yeeso fow . Coggu majje on jittaa , tawaa ko tammaaji kaalisi guluuji cappanɗe jowi .
Ko nii , daaluyee Joomiraaɗo on woni layirde semba e hoore doole .
Ɓawto ɗun Puulusa eɓɓani fii yahugol Yerusalaam , hara ko Masedonii e Akaaya o rewri . O wi'i : « Si mi iwii ɗon , bee mi hewtoya Roomu . »
Onsay o immini wallindirteeɓe makko ɗiɗo Masedonii , ɗun ko Timotee e Arastuusa , kanko o luttiti Aazii ɗon seeɗa .
Onsay jiiɓoldu tiiɗundu waɗi sabu laawol Joomi on .
Tawi no e nden saare siyaakeejo wi'eteeɗo Dimitiriyuusu , tafaynooɗo rewirkoy tosokoy tafiraakoy kaalisi , hara ko nandintinaakoy e rewirdu allaajo maɓɓe debbo wi'eteeɗo Artemiisi on . Tawi ɗun no wondannoo e ɓe o tafidaynoo ɓen tono tiiɗuɗo .
On mooɓindiri ɓe o tafidaynoo ɓen , kamɓe e ɓe ɓe kafidunoo mecce goote ɓen , o wi'i ɓe : « On fow hiɗon andi , fii men on ko e ɗee golle ɗoo humii ,
awa kadi hiɗon yi'ude , hiɗon nanude ko woni feƴƴude kon , hara hinaa Efeesi ɗoo tun , fayda ko e nder Aazii on fow wonde , oo wi'eteeɗo Puulusa no murtinde jamaa ɗuuɗuɗo , fellintinira ɓe wi'ugol wonde allaaji moƴƴiniraaɗi juuɗe neɗɗanke wonaa allaaji .
Ɗun non hinaa fii hayfingol mecce men ɗen tun , kono ko liɓugol fii nduu rewirdu oo allaajo debbo mawɗo wi'eteeɗo Artemiisi e ɓoorugol teddungal makko ngal , on mo Aazii fow e aduna on fow woni rewude . »
Ɓay ɓe nanii ɗin konguɗi , ɓe heewi tikkere , ɓe nangi e ewnagol , wi'a : « Artemiisi Efeesiyankooɓe ɓen ko mawɗo ! »
Onsay saare nden fow jiiɓondiri , ɓe wubbidi , ɓe saalori ɓee Masedoniyankooɓe ɓe Puulusa jindidaynoo , ɗun ko Gayuusi e Aristarke , ɓe naɓori ɓe ka fijirde mawnde .
Puulusa kadi faalaa hollitaade jamaa on , kono laatii taalibaaɓe ɓen jaɓaali .
Hay woɓɓe e hooreeɓe Aazii ɓen , ɓe tawata ko yiɓɓe makko kanko Puulusa , ɓe nuli woɓɓe e makko ko jeeja mo fii wota o yahu ka fijirde mawnde .
Tawi woɓɓe no ewnoo goɗɗun goo , ɓeya kadi no ewnoo goɗɗun goo , ko fii jiiɓaare nden no woni hakkunde dental ngal , e hoore ɗun ɓurɓe ɓen andaa wuren ko honɗun mooɓindiri ɓe .
Onsay woɓɓe e hakkunde jamaa on lowi oo wi'eteeɗo Aleksander mo Yahuudiyankeeɓe ɓen feƴƴini yeeso dental ngal . Kanko Aleksander o towni jungo , tawi himo faalaa sifanaade jamaa on .
Ɓay ɓeya andii ko o Yahuudiyankeejo , fow ewnodi wa saa'iiji ɗiɗi , hiɓe wi'a : « Artemiisi Efeesiyankooɓe ɓen ko mawɗo ! »
Onsay hoore kaydi on ɗahi yimɓe ɓen , o wi'i ɓe : « Ko onon yo Efeesiyankooɓe , hara ko hombo woni andaa wonde saare Efeesi nden ko ngaynaakoore rewirdu oo allaajo debbo mawɗo wi'eteeɗo Artemiisi , awa kadi ko nde ngaynaakoore nandolla makko iwruɗo ka kammu on ?
Ɓay ɗun hinaa ko yeddinii , wonee deeƴuɓe , hara on waɗiraali huunde hawjere .
Ko fii on addii ɓee yimɓe , ɓe tawata bonnaa ka hormorde , ɓe hoynaa kadi allaajo men debbo on .
Si tawii non Dimitiriyuusu oo , e siyaakeeɓe ɓe o kafidi mecce ɓen no galdidi e goɗɗo , haray no woodi ɲaawirɗi e ɲaawooɓe lamminaaɓe fii mun , yo ɓe wullito e ɓen .
Si tawii non hiɗon mari goɗɗun ko ɓeyditii e ɗun , haray ko ka dental ardinaangal ngal ɗunɗon moƴƴintee .
Ko fii hiɗen waawi heɓude feloore fii nduu murtaldu waɗundu hande , ɓay dalil woo alaa mo holloyen ko honɗun waɗirɗen nduu jiiɓoldu . » Ɓay o gaynii wowlude ɗun , o yilti jamaa on .
Ɓay murtaldu ndun accii , Puulusa ɓanniti taalibaaɓe ɓen . Ɓay o gaynii ɓe wakkilinde , o waynii ɓe , o immii , o fokkitani yahugol Masedonii .
O taƴitoyi ɗen leyɗe e hoore himo yewta yimɓe ɓen nooneeji no ɓe wakkilora , onsay o hewtoyi Gereesi .
Onsay o koɗii ɗon lebbi tati , hari himo woniri ƴettugol ɗon laana ndiyan , yaara Sirii . Kono nde tawnoo Yahuudiyankeeɓe ɓen no eɓɓani mo janfa , o aadii yiltitagol Masedonii .
Hari ko o wondi ko ɗowta mo , ko oo ɓiɗɗo Piruusi mo Biriyata wi'eteeɗo Sopateere , e Aristarke e Sekondiisu , on ko mo Tesalonii , e Gayuusi , on kadi ko mo Derbata , e Timotee e Tikiiki e Torofiimi , ɓee fow ko ɓe iwdi Aazii .
Ɓen woni yeeso , ɓe habboyii men Turuwaasi .
Menen kadi , ɓay Juldeere Bireedi ɗe Aldaa e Lewen nden feƴƴii , men bakii e laana ndiyan Filipii . E nder balɗe jowi men tawoyi ɓe Turuwaasi , men waɗi ɗon balɗe jeeɗiɗi .
E asewe kiikiiɗe , men mooɓondiri fii ɲaamidugol . Nde tawnoo Puulusa ruttoto bimbi nden ɲande , o yewtidi e tawanooɓe ɓen , o junni yewtere makko nden haa tumbere jemma .
Tawi lampuuji ɗuuɗuɗi no ka suudu dow-dowru ka men mottondirnoo ɗon .
Tawi kadi suka no wi'ee Etikuusi no jooɗinoo e damun tosokun e on koore tammo . O ƴetti ɗoyngol luggungol e nder ko Puulusa juutini yewtere nden kon , o accitii ka koore ton sabu ɗoyngol ngol , o yani . O imminaa , tawi o maayii .
Onsay Puulusa tippii , o ugginii e hoore makko , o ƴetti mo , o tambii , o wi'i : « Wota on aanu , ko fii himo wuuri . »
Ɓay kanko Puulusa o ƴawitoyii , o taƴiti bireedi on , o ɲaami . Ɓawto ɗun , o yewti kadi ko juuti haa wa ka peeral fajiri . Onsay o yahi .
Ɓawto ɗun , suka on nattaa ko o wurɗo , ɗun wonani ɓe welo-welo mawngo .
Onsay menen men hikkanii men yeeso , men bakii ɗon e laana ndiyan fii yahugol Asoosi ka men haanunoo yiitidude e Puulusa ɗon , ɓay hari kanko o aadike wonde o seppay .
Ɓay o tawoyii men Asoosi , men ƴawni mo ka laana fii yaadugol e makko Mitileeni .
Ɓay men iwii ɗon , men jokki baharu on haa men hewtoyi bimbi nden ɲande yeeso Kiyoo . E ɲallal hikkungal ɗon ngal kadi , men meemoyi ka wi'etee ɗon Samoosi . Ɓawto ngal ɲallal ɗon kadi , men hewtoyi Miletii .
Tawi Puulusa no miijinoo feƴƴugol Efeesi tun hara daraaki , fii wota o tongo e nder Aazii on . Ko fii hari himo hawji hewtoygol Yerusalaam fii Juldeere Pentakosta nden , si tawii ɗun no waawi mo gasande .
Ko onsay , ko o woni Miletii ɗon , kanko Puulusa o immini ko yahana ardotooɓe moftal ngal Efeesi .
Ɓay ɓen arii , o wi'i ɓe : « Hiɗon andi ko honno mi wondiri e mo'on yeru ko mi woni ɗoo kon , gila ɲande mi tippi Aazii .
E hoore ɗun mi kurkanike Joomiraaɗo on , e hoore yankinaare fow , e nder gonɗi , e hakkunde ndarndeede wonanɗun lan janfaaji immorde e Yahuudiyanke'en .
E ɓaawo suuɗugol on hay huunde , miɗo feɲɲinande on , janna on e hakkunde fow e ka cuuɗi kala ko wondani on e nafa ,
e seedintinangol Yahuudiyankeeɓe ɓen e Gereekiyankeeɓe ɓen fii tuubangol Alla e gomɗingol Iisaa Joomi men on .
« Jooni yo mi yahu Yerusalaam , ɓay Ruuhu Allaahu on no haɓɓitii e ɗun , e hoore mi andaa ko heɓoytammi ton .
Ko woni tun , gila saare heɓi e saare , Ruuhu Seniiɗo on no seedintinande lan wi'ammi wonde , kaɓɓi e satteendeeji no sabbii lan .
Kono mi waɗaa ngurndan an ɗan ko goɗɗun , wa si tawii hiɗan hitti e an , fii tun yo mi timmin jinduruuji an ɗin e golle ɗe mi heɓiri Iisaa Joomi on ɗen , ɗun ko seeditagol fii Kibaaru Moƴƴo fii moƴƴere Alla nden .
« Jooni miɗo andi , on yi'itataa lan hande kadi , ɗun ko onon ɓee ɓe mi rewi hakkunde mun , mi waajii fii laamu Alla ngun .
Ko ɗun waɗi , miɗo seedaade hande wonde si goɗɗo e mon halkike , haray wonaa min waɗi .
Ko fii mi suuɗaali on hay huunde , mi ɓanginanii on eɓɓoore Alla nden fow .
Jooni reenee , reenidon hoore mon e wuro ngo Ruuhu Seniiɗo on waɗi on e hoore mun ngon , fii no ayniron moftal Alla ngal o heɓiri ƴiiƴan ɓiɗɗo makko on tigi .
Miɗo andi si mi iwoyii ɗoo , caapaali hunƴuɗi aroyay hakkunde mon ɗi tawata accoytaa wuro ngon .
Awa kadi woɓɓe hawtoyto e hakkunde mon , hara hiɓe wowla haalaaji ɓoyliiɗi fii pooɗugol taalibaaɓe ɓen e maɓɓe .
Awa on wattanoyay yiila , anditon , e nder duuɓi tati jemma e ɲalorma mi accaali waajagol mo kala e mon e hoore gonɗi .
« Jooni mi ƴettii on , mi halfinii Alla e daaluyee moƴƴere makko nden , ko on mari bawgal fii mawningol on e yeɗugol on ndondi wondude e yimɓe Alla ɓen fow .
Mi himmanaali kaalisi e kaŋŋe e conci hay gooto .
Onon tigi hiɗon andi ko juuɗe an ɗen mi golliri fii ko mi hatonjini e mun kon e ko wondiɓɓe an ɓen hatonjini e mun kon .
E nder ɗun fow , mi hollii on yo on gollir nii fii yo on wallito lo'uɓe ɓen , anditon kadi konguɗi Iisaa Joomi on ko o wi'i kon kanko tigi wonde : Ko okkugol ɓuri moƴƴude edii okkoreede . »
Ɓay o gaynii yewtude ɗun , onsay o jiccii fii du'ondirgol e maɓɓe ɓe fow .
Onsay ɓe fow ɓe hirbii mo kanko Puulusa , ɓe lunnii e hoore gonɗi tiiɗuɗi .
Ko ɓurnoo ɓe sokolinde kon , ko ko o wi'unoo ɓe kon wonde ɓe yi'itataa mo hande kadi . Onsay ɓe ɗowtiti mo haa ka laana ndiyan .
Ɓay men sertii e maɓɓe , men bakii ɗon e laana ndiyan , men fewni haa Koosi . Bimbi nden ɲande men yahi Rodeesi . Ɓay men iwii ɗon kadi , men yahi Patara .
Ɓay men tawii ɗon laana lumbooha yaara Fenisii , men bakii ɗon , men yahi .
Ɓay men ɓattike Siipuru , onsay men acciri ɗon ka nano , men yaari telen Sirii fii tippinoygol ko laana kan rondii kon Tiiri .
Ɓay men tawii taalibaaɓe ɓen ɗon , men woni balɗe jeeɗiɗi . Immorde e Ruuhu Allaahu on ɓe wi'i Puulusa : « Wota yahu Yerusalaam . »
Ɓay ɗen balɗe jeeɗiɗi timmii , men yahi . Onsay kamɓe fow e rewɓe maɓɓe ɓen e ɓiɓɓe maɓɓe ɓen , ɓe ɗowtiti men , men yaadi haa men yalti saare nden , ɗun ko ka sera ndiyan , men jiccii , men du'ondiri .
Onsay men waynondiri e maɓɓe , men bakii ka laana , kamɓe ɓe yiltitii ka maɓɓe .
Ɓay men gaynii ko yaaretee laana ndiyan kon , ɗun ko gila Tiiri haa Potolemaayi , men hiwrondiri e musiɓɓe gomɗinɓe wonɓe ɗon ɓen , men wondi e maɓɓe ɲallal .
Bimbi nden ɲande , men yahi men hewtoyi Seezariiya , men naatiri ka suudu Filiipu oo waajotooɗo fii Kibaaru Moƴƴo on , tawdaaɗo e njeeɗiɗooɓe ɓen , men weeri ka makko .
Tawi himo mari jiwɓe nayo haalooɓe ko Alla longini ɗun ɓe andaali gorko .
Nde tawnoo men waɗii ɗon balɗe buy , haaloowo ko Alla longini ɗun wi'eteeɗo Agabuusi , iwruɗo ka diiwal Yahuuda , ari tawi men .
O ƴetti dattol Puulusa ngol , o haɓɓitii juuɗe e koyɗe , o wi'i : « E hino ko Ruuhu Seniiɗo on wi'i kon : Oo neɗɗo jeyɗo ngol dattol , Yahuudiyankeeɓe ɓen haɓɓiray mo nii Yerusalaam , ɓe watta mo e juuɗe ɓe wonaa Yahuudiyanke ɓen . »
Ɓay menen e ɓen yimɓe hoɗuɓe e nden nokkuure men nanii ɗun , men jeeji Puulusa fii wota o yahu Yerusalaam .
Kono Puulusa jaabii men , wi'i : « Ko honɗun wulloton , bonnon mi ɓernde ? Ko fii min hinaa fii haɓɓegol tun mi hebulanii , kono ko hay maayugol Yerusalaam fii innde Iisaa Joomi on . »
Nde tawnoo o jaɓaali yilteede e ko o anniyii kon , men haɓɓitaaki hande kadi , kono men wi'i : « Yo kodduruyee Joomiraaɗo on waɗu ! »
Ɓay ɗen balɗe ɗon feƴƴii , men eɓɓindii , men yahi Yerusalaam .
Taalibaaɓe goo ɓe Seezariiya ɗowti men ka goɗɗo no wi'ee Manasuuna mo Siipuru , on ko taalibaajo gila ko neeɓi , fii ko werna men .
Ɓay men hewtii Yerusalaam , musiɓɓe ɓen jaɓɓori men weltaare .
Bimbi nden ɲande menen e Puulusa men ari ka Yaaquuba , ardotooɓe moftal ngal kadi fow ari ɗon .
Ɓay Puulusa gaynii ɓe hiwraade , o nangi e fillitanagol ɓe , fensita ko Allaahu on waɗi e hakkunde ɓe wonaa Yahuudiyanke ɓen e nder golle makko ɗen .
E nder ko ɓe heɗii mo kon , ɓe mawnini Alla , e hoore ɗun ɓe wi'i mo : « Musiɗɗo , a yi'ii ittiri guluuje guluuje Yahuudiyankeeɓe ko gomɗini , e hoore ɓe fow hiɓe haɓɓitii e Sariya on .
E hoore ɓe yeetaama wonde hiɗa jannude Yahuudiyankeeɓe wonɓe e hakkunde ɓe wonaa Yahuudiyanke ɓen fow wota ɓe jokku Sariya Muusaa on , ɗun ko wi'ugol ɓe wota ɓe sunnin fayɓe maɓɓe ɓen e wota ɓe jokku naamuuji ɗin .
Hara ko honɗun waɗeten ? Ko fii pellet ɓe anday wonde a arii .
Ko ɗun waɗi si men wi'ete yo a waɗu ko men wi'u-maa kon . No e hakkunde amen yimɓe nayo woonduɓe woondoore .
Ƴettu ɓen , laɓɓindinoɗaa e maɓɓe , fawtoɗaa njoddi fembagol maɓɓe ngol , ɗun fow anday goonga alaa e ko ɓe wowlanaa kon fii maa , kono an kadi hiɗa ɗoftii Sariya on .
Kono fii ɓe wonaa Yahuudiyanke , gomɗinɓe ɓen , men tawi no moƴƴi ka men windana ɓe , yo ɓe reeno e tebbeeli sakkanaaɗi sanamuuji e ƴiiƴan e mummunteeji jiibuɗi e jinaa . »
Bimbi nden ɲande , Puulusa ƴetti ɓen yimɓe nayo , o laɓɓindinodi e maɓɓe , o naati ka juulirde mawnde . O feɲɲini ko honde tuma e ɲalaaɗe ɗen laɓɓinagol maɓɓe ngol timmata , sadaka mo bee e maɓɓe waɗee .
Ka balɗe jeeɗiɗi ɗen timmata ɗon , ɓay Yahuudiyankeeɓe ɓe Aazii ɓen yi'ii mo ka juulirde mawnde , ɓe ƴuuni jamaa on fow , ɓe fawi mo juuɗe ,
e hoore hiɓe ewnoo , wi'a : « Isra'iilayankeeɓe , wallee men ! E hino neɗɗo wonɗo jannude fow on nokku woo nokku fii liddagol jamaa on , liddoo Sariya on , liddoo kadi ndee nokkuure . E hay o naadii Gereekiyankeeɓe ka juulirde mawnde , o tuuninii ndee nokkuure hormorde ! »
( Ko woni sabu ɗun ko tawde hari ɓe yiidiino mo e oo Efeesiyankoojo wi'eteeɗo Torofiimi ka saare , haa ɓe sikki wonde Puulusa naadii mo ka juulirde mawnde . )
Onsay saare nden fow memminii , yimɓe ɓen dogi iwri e cenɗe ɗen fow , ɓe nangi Puulusa , ɓe pooɗi mo , ɓe itti ka juulirde mawnde , baafe ɗen ombaa kisan .
Wa ko ɓe eɓɓata fii warugol mo , tawi hooreejo dental suufaaɓe Roomu ɓen nanii wonde jiiɓoldu waɗii e nder Yerusalaam fow .
Ɗon kisan , o ƴetti suufaaɓe e yeesooɓe mun , ɓe wubbani ɓen eɓɓunooɓe warugol Puulusa . No ɓe yiirunoo on hooreejo e ɓen suufaaɓe , ɓe acciti piyugol mo .
Onsay on hooreejo ɓadii mo kanko Puulusa , o nangi mo , o yamiri yo ɓe jolku mo jolokooje ɗiɗi . O landii non ko hombo woni oo e ko honɗun o waɗi .
Kono tawi e nder jamaa on , woɓɓe no ewnoo wi'a goɗɗun , ɓeya kadi no wi'a goɗɗun goo , tawi kanko hooreejo on o waawaali andude ko woni haqiiqa fii murtaldu ndun . Onsay o yamiri yo ɓe naɓu mo ka daaka suufaaɓe ɓen .
Wa ko Puulusa ƴawata ɓorɗi ɗin , suufaaɓe ɓen kutii mo tambii sabu hunƴeendi jamaa on .
Ko fii hari konu yimɓe ɓen no jokki mo , no ewnoo , wi'a : « Waree mo ! »
Wa ko kanko Puulusa o naadetee ka daaka suufaaɓe ɓen , o landii hooreejo dental suufaaɓe ɓen , o wi'i : « E hara a newnanay lan yeetagol ma goɗɗun ? » On jaabii mo , wi'i : « Hiɗa waawi haala Gereeki ?
E hara hinaa an woni oo Misirayankoojo , wonuɗo sabu nduu murtaldu ko feƴƴi koo , dogidi e ɓee ittooɓe ko'e guluuje nayo ka wulaa ? »
Kanko Puulusa o wi'i mo : « Min , ko mi Yahuudiyankeejo mo Tarsiisu , ɗun ko e nder Silisii , jeyaaɗo e saare nde tawata wonaa hayfunde . Mi jeejii ma newnanan yewtugol jamaa on . »
Onsay on hooreejo newnani mo . Kanko Puulusa o immii , o darii ka hoore ɓorɗi , o yeƴani jamaa on jungo , deeƴaango tiiɗungo waɗi . Onsay o hewtini ɓe yewtere nden e haala Yahuudiyanke , o wi'i :
« Ko onon yo musiɓɓe an e baabiraaɓe an , jooni heɗee mi yewta on fii jaabannde an nden . »
Nde ɓe nanunoo ko e haala Yahuudiyanke o woni ɓe yewtude , deeƴaango ngon ɓurti kadi . Onsay Puulusa wi'i :
« Min ko mi Yahuudiyankeejo heɓaaɗo Tarsiisu , ɗun ko e nder Silisii , kono ko e nder ndee saare ɗoo mi ne'aa . Ko e fee Gamaliyiila kadi mi jangi fii jokkugol Sariya baabiraaɓe men ɓen tigi . Hari miɗo huminoo e Alla fota wano wonirɗon non on fow hande .
Miɗo cukkotonoo ɓen jokkuɓe laawol Iisaa haa woɓɓe maayori , mi haɓɓa , mi soka worɓe e rewɓe .
Yottinoowo mawɗo sadaka on e dental mawɓe ɓen fow ko seedee an e ɗun . Mi hendorii ɓe hay ɓataake fii musiɓɓe Yahuudiyankeeɓe wonɓe Damaasi ɓen . Onsay mi yahi fii haɓɓugol jokkuɓe ngol laawol wonɓe ton ɓen , mi adda Yerusalaam fii donkingol ɓe .
« Wa fewndo ko mi woni ka ɗatal , ɓay mi ɓadike Damaasi , ɗun ko wa naange e hoore , tun ndaygu moolanaangu iwri ka kammu , hunditi lan .
Mi yani ka leydi , onsay mi nani hawa no wi'ammi : Saawulu ! Saawulu ! Ko fii honɗun wonɗaa mi cukkanaade ?
« Mi jaabii : Ko an hombo nii Joomi an ? « O wi'immi : Ko min woni Iisaa jeyaaɗo Naasirata , on mo wonɗaa cukkaade .
Ɓen wondunooɓe e an yi'uno ngun ndaygu , kono ɓe alaano nanude hawa on Wonɗo lan wowlande .
« Onsay mi wi'i : Ko honɗun mi waɗata , yaa an Joomi ? « Joomi on jaabii lan , wi'i : Immo yahaa Damaasi , ko ɗon ɓe yeetoto-maa kala ko haanuɗaa waɗude .
« Tawi mi alaa yi'ude han kadi , ko fii hari jalbeendi ngun ndaygu wuminii lan . Onsay wondunooɓe e an ɓen ɗowimmi haa mi hewti Damaasi .
« Tawi goɗɗo no ɗon no wi'ee Hanaaniiya , on ko gorko dewo ɗoftotooɗo Sariya on , mo Yahuudiyankeeɓe wonɓe Damaasi ɓen fow joganii kongol moƴƴol .
On ari darii takko an , wi'immi : Ko an yo Saawulu musiɗɗo an , wuntu ! E on saa'i tigi mi wunti , mi yi'i mo .
« O wi'immi kadi : Alla baabiraaɓe men ɓen suɓike ma fii yo a andu faale makko on e fii yo a yi'u Feewuɗo on , nanaa konguɗi iwruɗi ka hunduko makko ɗin .
Ko fii a wonay seeditantooɗo mo e yeeso yimɓe ɓen fow fii ko yi'uɗaa kon e ko nanuɗaa kon .
Jooni non ko honɗun wonɗaa nennanaade ? Immo looteɗaa maande kisiyee , laɓɓineɗaa junuubaaji maa ɗin e nder jantagol innde makko nden . »
Puulusa wi'i kadi : « Ɓay mi yiltitike Yerusalaam , e nder ko mi torotoo Alla kon ka juulirde mawnde , mi feɲɲinanaa goɗɗun .
Onsay mi yi'i Joomi on , o wi'immi : Hittin yaltugol Yerusalaam , ko fii ɓe jaɓataa seeditoore maa nden fii an .
Kono mi wi'i : Joomi an , hiɓe andi kamɓe tigi wonde mi yahayno gila e juulirde heɓi e juulirde fii piyugol soka ɓen gomɗinɓe ma .
Awa fewndo kadi ɓe hibbi ƴiiƴan Astefaana ɗan , ɗun ko on seeditantonooɗo ma , hari min tigi miɗo ɗon e miɗo jaɓi ɗun . Awa kadi hari miɗo joganii ɓen wonɓe mo warude conci mun ɗin .
Kono o wi'immi , Yahu , ko fii mi imminte ka woɗɗi , ɗun ko haa e ɓe wonaa Yahuudiyanke ɓen . »
Laatii ɓe heɗii mo kanko Puulusa haa e ngol kongol ɗon , onsay ɓe ewnii , ɓe wi'i : « Yo sifa oo neɗɗo itte aduna ! O haanaa wuurude ! »
Ɓe ɓeydi sonko , ɓe ferii kadi conci maɓɓe ɗin , e hoore hiɓe bugoo kadi mbullaari dow .
Onsay hooreejo dental suufaaɓe ɓen yamiri yo ɓe naadu Puulusa ka nder daaka suufaaɓe ɓen , ɓe landora mo cabbi fii andugol ko honɗun wonaa sonkireede nii fii makko .
E nder ko ɓe haɓɓata mo kon fii foccugol mo , kanko Puulusa o wi'i yeesoojo sufaaɓe wonnooɗo ɗon on : « E hara hiɗon newnanaa foccugol jeyaaɗo e laamateeri Roomu , mo on ɲaawaali toode ? »
Ɓay on yeesoojo nanii ngol kongol , o yahi , o wi'oyi hooreejo dental ngal : « Ko honno gerdataa , ko fii oo neɗɗo ko jeyaaɗo e laamateeri Roomu . »
Onsay on hooreejo ari wi'i mo kanko Puulusa : « Yeeto lan , e hara ko a jeyaaɗo e laamateeri Roomu ? » O jaabii : « Hiiyii , ko mi ɗun . »
Kanko hooreejo on o wi'i mo : « Min ko kaalisi buy mi itti fii yo mi wonu jeyaaɗo e laamateeri Roomu . » Puulusa kadi wi'i mo : « Min non mi jibina ko mi ɗun . »
Onsay kisan landotonooɓe mo ɓen diri , hooreejo dental ngal kadi huli , ɓay o andii Puulusa ko jeyaaɗo e laamateeri Roomu , awa kadi o waɗii haa o haɓɓaama .
Jango mun , nde tawnoo kanko hooreejo dental suufaaɓe Roomu ɓen himo faalaa andude e haqiiqa ko honɗun Yahuudiyankeeɓe ɓen wonnoo mo tooɲirde , o hoynitani mo , o yamiri kadi hooreeɓe yottinooɓe sadaka ɓen e dental fewjooɓe ɓen fow mottondirgol . Onsay o addi Puulusa , o joɗɗini mo yeeso maɓɓe .
Ɓay Puulusa tenƴinii dental fewjooɓe ɓen , o wi'i : « Musiɓɓe , ko e hoore ɓernde laaɓunde mi wonirani Alla haa handeere ndee . »
Tun yottinoowo mawɗo sadaka on , ɗun ko Hanaaniiya , yamiri wonɓe takko makko ɓen bantagol mo .
Puulusa kadi wi'i mo : « An kadi , Allaahu on bantoto ma yo maadi rawninaandi ! Hiɗa jooɗii ɲaawirgol lan Sariya on , e hin-le a bonnirii Sariya on ko yamirɗaa yo ɓe banto lan kon ! »
Wonnooɓe ɗon ɓen wi'i : « A hoynii yottinoowo mawɗo sadaka fii Alla on ! »
Onsay Puulusa jaabii , wi'i : « Musiɓɓe , hari mi andaa wonde ko yottinoowo mawɗo sadaka on nii , ko fii no windii : Wota mo wowla yeesoojo jamaa mun on ko boni . »
Ɓay kanko Puulusa o faamii wonde feccere e wonnooɓe ɗon ɓen ko fedde Sadduusiyaaɓe e ndeya feccere kadi ko fedde Fariisiyaaɓe , onsay kanko Puulusa o ewnii ka hakkunde dental fewjooɓe ɓen , o wi'i : « Musiɓɓe , min ko mi Fariisiyaajo ɓii Fariisiyaajo kadi . Ko sabu tanƴinaare ummutal mayɓe ɓen waɗi si miɗo ɲaaweede . »
Ɓay kanko Puulusa o wi'ii ɗun , yeddondiral waɗi hakkunde Fariisiyaaɓe ɓen e Sadduusiyaaɓe ɓen , onsay mbatu ngun senditii .
( Tawi Sadduusiyaaɓe ɓen no wi'a ummutal alaa , malaa'ika alaa , awa kadi ruuhu alaa . Fariisiyaaɓe ɓen kaɲun no wi'a ɗun fow no woodi . )
Sonko njano waɗi , woɓɓe e yeesooɓe dental Fariisiyaaɓe ɓen hawtii , ɓe immini yewtoore tiiɗunde , ɓe wi'i : « Men yi'aali bone woo e hoore oo neɗɗo . No gasa non hara ko ruuhu maa malaa'ika wowlani mo . »
Nde tawnoo yeddondiral ngal no tiiɗude tun , hooreejo dental suufaaɓe ɓen huli wota ɓe seekitu Puulusa . O yamiri suufaaɓe ɓen tippagol , ittoya mo hakkunde maɓɓe , ɓe naɓa mo ka daaka suufaaɓe ɓen .
E on jemma hikkiiɗo ɗon , Joomi on ɓadii Puulusa , wi'i mo : « Wakkilo , ko fii wano seeditorɗaa non fii an Yerusalaam , bee seeditoroyaa non kadi Roomu . »
Ɓay weetii , Yahuudiyankeeɓe ɓen waɗi janfa , ɓe woondi wota ɓe ɲaamu hay huunde maa ɓe yara , ɗoo e ɓe warude Puulusa .
Ɓen eɓɓunooɓe kan janfa no ɓurnoo cappanɗe nayo .
Ɓe yahi , ɓe tawoyi hooreeɓe yottinooɓe sadaka ɓen e mawɓe ɓen , ɓe wi'i ɓe : « Men aadike e hoore woondoore tiiɗunde wonde , men ɲaamataa men yarataa hay huunde fannin men waraali Puulusa .
Jooni nanondiree e dental fewjooɓe ɓen , yiidon e hooreejo suufaaɓe ɓen , faaminanon mo wonde on ndaaray fii nduu muraadu Puulusa hara ko no woniri non , fii no o addira mo yeeso mon . Menen haray meɗen hebulii warugol mo ɗoo yo o hewtu . »
Kono laatii ɓiɗɗo bandiraawo Puulusa on nani hiɓe yewta fii kan janfa , o yahi o naatoyi ka daaka suufaaɓe ɓen , o humpiti ɗun Puulusa .
Puulusa kadi noddi goɗɗo e yeesooɓe suufaaɓe ɓen , o wi'i on : « Ɗowtu oo ka hooreejo dental suufaaɓe ɓen , ko fii himo jogii ko o hollita mo . »
On yeesoojo kadi ƴetti mo , ɗowti mo ka on hooreejo , o wi'i mo : « Ko oo kasoojo wi'eteeɗo Puulusa noddimmi wi'immi yo mi ɗowtu oo suka ka mon , himo mari goɗɗun ko o yeetoo on . »
On hooreejo kadi jogii mo jungo ngon , ɓe pottitii sera , o wi'i mo : « Ko honɗun jogiɗaa ko yeetoɗaa mi ? »
On suka jaabii mo , wi'i : « Yahuudiyankeeɓe ɓen nanondirii fii toragol on yo on naɓan ɓe Puulusa jango ka yeeso dental fewjooɓe ɓen , wa si tawii hiɓe faalaa humpitaade ko laaɓi fii nduu muraadu makko .
Awa wota on jaɓu ko ɓe toroytoo on kon , ko fii ɓuri yimɓe cappanɗe nayo hakkunde maɓɓe no eɓɓi janfa e hoore makko . Hiɓe aadii e nder woondoore wonde ɓe ɲaamataa ɓe yarataa ɗoo e ɓe warude mo . Hiɓe hebulanii non ɗun . Jooni ko newnugol mon ngol tun ɓe heɗii . »
Onsay hooreejo dental suufaaɓe ɓen newnitani suka on , e hoore o wi'i mo wota o wowlan hay gooto kon ko o humpiti mo ɗon .
Kanko hooreejo on o noddi kadi ɗiɗo e hakkunde yeesooɓe suufaaɓe ɓen , o wi'i ɓe : « Hebulinee suufaaɓe teemeɗɗe ɗiɗo e doginooɓe pucci cappanɗe njeeɗiɗo e ɓe conkenje teemeɗɗe ɗiɗo fii ko yaha Seezariiya hande jemma ka saa'i jeenayaɓo .
Eɓɓon kadi pucci ka Puulusa ƴawa , naɓon mo lawnon haa ka Felikiisa yeesoojo diiwal ngal . »
O windirani nii kadi lanɗo on ɓatakuru , o wi'i :
« Salminaango an min Kuloodu Lisiyaasi , haa e mo'on onon Felikiisa , yo yeesoojo tedduɗo .
« Awa oo neɗɗo mo mi naɓani on , ko Yahuudiyankeeɓe ɓen wonnoo ko nangi mo fii warugol . Nde mi humpitinoo wonde ko o jeyaaɗo e laamateeri Roomu , mi ardi e mojobere suufaaɓe , mi jattini mo ɓe .
Nde tawnoo miɗo faalaa andude ko e hoore honɗun ɓe wonnoo mo tooɲirde , mi naɓi mo e yeeso dental fewjooɓe maɓɓe ɓen .
Mi tawi tooɲe maɓɓe ɗen ko e baŋŋe yeddondire fii Sariya maɓɓe on . Kono tawi ella woo fawaaki mo fodduɗo e wareede maa sokeede .
Ɓay mi andinaama janfa no eɓɓaa e hoore oo neɗɗo , mi imminani on mo kisan , mi yamiri ɓen tooɲuɓe mo yo ɓe wullito e hoore makko ka mon . »
Onsay , suufaaɓe ɓen waɗi ko ɓe yamiraa kon , ɓe ƴetti Puulusa , ɓe nawri mo jemma haa Antipatiri .
Bimbi nden ɲande ɓe yiltitii ka daaka suufaaɓe ɓen e hoore ɓe accu ɓe pucci ɓen yaadii e makko .
Ɓay ɓen hewtii Seezariiya , ɓe jonni yeesoojo diiwal ngal ɓatakuru ndun , ɓe watti Puulusa e juuɗe makko .
Ɓay kanko yeesoojo on o jangii ɓatakuru ndun , o landii Puulusa ko mo o diiwal hongal . Ɓay o andii ko mo o Silisii ,
o wi'i : « Nde tooɲuɓe ma ɓen aroyi woo mi heɗoyto ma . » Onsay o yamiri yo ɓe maroy Puulusa ka suudu laamu Heroodu lanɗo on .
Balɗe jowi ɓawto ɗun , yottinoowo mawɗo sadaka on , ɗun ko Hanaaniiya , ardi e mawɓe seeɗaaɓe e yewtoowo no wi'ee Tertuula . Ɓe wullitii e hoore Puulusa ka yeesoojo on .
Ɓay kanko Puulusa o noddaama , oo wi'eteeɗo Tertuula nangi tooɲirde mo nii , wi'a : « Yaa an Felikiisa lanɗo tedduɗo , ko sabu mon men heɓiri oo ɓuttu timmuɗo , ko faamu mon ngun kadi woni sabu si ɗee waylanɗe fii nafa oo jamaa waɗi . Meɗen jaɓidi ɗi , ɗi fow ka woni woo e hoore anditangol on fota .
Kono fow e mun , men faalaaka on tongude haa neeɓa , mi torike on tun , tippude e newaare mon nden , yo on newnan men heɗitoɗon men seeɗa .
« Men taw oo neɗɗo ko gerenteejo , memminoowo yeddondire e hakkunde Yahuudiyankeeɓe aduna on fow . Ko o yeesoojo fedde Naasirayaaɓe ɓen kadi .
O etike hay no o tuuninira juulirde mawnde nden . Onsay men nangi mo .
Onon tigi Felikiisa hiɗon waawi mo landaade kanko Puulusa , andon fii ko men tooɲiri mo kon fow . »
Yahuudiyankeeɓe ɓen bambani mo kanko Tertuula , ɓe wi'i : « Ko nii tigi woniri ! »
Onsay Puulusa ƴetti haala kan , ɓay yeesoojo on jonnirii mo haala kan ɓaaƴugol mo , o wi'i : « Miɗo andi waɗii nii duuɓi buy ko onon woni ɲaawoowo e hoore oo jamaa . Awa ko e nder hoolaare mi weeɓitirta jaabannde an nden .
Waɗaali nii ɓuri balɗe sappoo e ɗiɗi gila mi yahi Yerusalaam fii rewoygol Alla , hiɗon waawi tefude ɗun non onon tigi .
E hoore ɗun ɓe tawaali miɗo yeddondira e goɗɗo maa miɗo ƴuuna yimɓe , ɗun non woni ka juulirde mawnde , maa e ɗeya juulirɗe , maa ka nder saare .
Ɓe waawataa kadi hollude ko honɗun ɓe tooɲirimmi .
Miɗo qirritaade yeeso mon wonde ko Alla baabiraaɓe an ɓen mi woni rewude , e hoore jokkugol laawol ngol ɓe wi'i ko fedde ngol . Miɗo gomɗini kadi kala ko windii ka Sariya e ka defte annabaaɓe ɓen .
Awa kadi miɗo mari on tama'u e fee Alla , wano kamɓe kadi ɓe tijjori non : on-le ko fii ummutal feewuɓe ɓen e ɓoyliiɓe ɓen .
Ko ɗun waɗi si min kadi mi etoto fii heɓugol ɓernde nde aldaa e feloore yeeso Alla e yeeso yimɓe ɓen .
« Ɓay waɗii duuɓi buy mi artaali ka leydi an , mi arti fii addangol yimɓe an ɓen kaalisi fii ko ɓe wallitora , e fii weeɓitangol Alla dokke .
Ko onsay ɓe tawimmi ka juulirde mawnde e hoore ko mi laɓɓiniiɗo . Mi wondaa kadi e yimɓe maa murtaldu .
Kono ko Yahuudiyankeeɓe ɓe Aazii goo haanunoo arude hollitoo yeeso mon , ɓe liɓa haala e an , si tawii hiɓe jogii goɗɗun ko ɓe fawa e an .
Si hinaa ɗun , yo ɓee ɗoo wowlu ko ella hombo ɓe tawi miɗo waɗi wa fewndo ko mi addaa yeeso dental fewjooɓe ɓen .
Si hinaa taw hara ko fii ngol kongol ngol mi ewninoo e hakkunde maɓɓe tun , mi wi'i : Ko sabu ummutal mayɓe ɓen waɗi si mi waɗaa ɲaaweteeɗo yeeso mon hande ! »
Nde tawnoo Felikiisa no humpitii fii laawol ngol moƴƴa , o yamiri ɓe yiltagol taho , o wi'i : « Nde hooreejo dental suufaaɓe ɓen ari woo , ɗun ko Lisiyaasi , mi ndartay muraadu mon ndun . »
O yamiri kadi yeesoojo suufaaɓe ɓen yo o maroy Puulusa e hoore hoynangol mo seeɗa , hara o salaaki kadi ɓe Puulusa ɓen kurkanoo mo .
Ɓay balɗe seeɗa feƴƴii , kanko Felikiisa o ardi e ɓeyngu makko , ɗun ko Duruusiila , tawi on debbo ko Yahuudiyankeejo . Kanko Felikiisa , o immini ko yahana Puulusa , o heɗii mo fii ko yowitii e gomɗingol Iisaa Almasiihu on .
Nde tawnoo Puulusa ko fii peewal e waawugol hoore mun e fii ɲaawoore aroyaynde nden wonnoo yewtude , kulol heɓi Felikiisa , o wi'i : « Hiɗa waawi yahude taho ! Nde mi hettindoyii woo , mi noddete . »
E himo tanƴininoo kadi wonde Puulusa yeenay mo , ko ɗun waɗi si himo imminaynoo ko yahana mo soono woo fii yo ɓe yewtidu .
Duuɓi ɗiɗi feƴƴiri nii . Ɓawto ɗun Felikiisa lontiniraa Perkuusi Festuusa . Nde tawnoo kanko Felikiisa himo faalaa sulfinande Yahuudiyankeeɓe ɓen , o acci Puulusa ka kaso .
Ɓay kanko Festuusa o hewtii e ngal diiwal Seezariiya , o woni ɗon balɗe tati si o yahi Yerusalaam .
Onsay hooreeɓe yottinooɓe sadaka ɓen e mokobaaɓe Yahuudiyankeeɓe ɓen yahi ka makko , wullitii e hoore Puulusa .
Ɓe torii mo , ɓe jeeji yo o sulfinan ɓe , o addana ɓe Puulusa Yerusalaam , tawi hiɓe eɓɓunoo janfa no ɓe warira mo ka laawol .
Kono Festuusa jaabii ɓe , wi'i : « Puulusa no sokii Seezariiya , awa min kadi mi yiltoto ton ko neeɓaa . »
O wi'i kadi : « Miɗo waawi yaadude e woɓɓe e hooreeɓe mon ɓen , si on neɗɗo no waɗi bone , ɓe wullitoo e hoore makko ! »
Laatii kanko Festuusa o wondaali e maɓɓe ɓuri balɗe jeetati haa sappo , onsay o yiltitii Seezariiya . Bimbi nden ɲande ɓay o jooɗike ka ɲaawirdu , o yamiri yo Puulusa adde .
Ɓay on addaama , Yahuudiyankeeɓe iwruɓe Yerusalaam ɓen hundi mo , ɓe liɓi e hoore makko tooɲe ɗuuɗuɗe tiiɗuɗe , ɗe ɓe waawataa fensitude fii mun .
Puulusa jaabori nii , wi'i : « Mi waɗaali ella liddiiɗo Sariya Yahuudiyankeeɓe ɓen , maa juulirde mawnde nden , maa lanɗo mawɗo Roomu on . »
Nde tawnoo kanko Festuusa himo faalaa sulfinande Yahuudiyankeeɓe ɓen , o jaabii Puulusa , o wi'i mo : « Hiɗa faalaa yahude Yerusalaam ɲaaweɗaa ton e tawnde an ? »
Puulusa jaabii mo , wi'i : « Miɗo ka yeeso ɲaawirdu lanɗo mawɗo Roomu on , ko ton mi haanaa ɲaaweede . Mi waɗaali Yahuudiyankeeɓe ɓen ella woo , wano gelorɗon non onon tigi fota .
Kono si miɗo mari ellaaji , e si mi waɗii kuuɗe fodduɗe e mayde , haray mi salotaako wareede . Kono si tawii goonga woo alaa e tooɲe ɗe ɓe tooɲimmi ɗen , haray hay gooto waawataa lan wattude e juuɗe maɓɓe . Ɗun haray yo mi feƴƴu ka Seezar lanɗo mawɗo Roomu on . »
Ɓay Festuusa yewtidii e ɓe o fewjodata ɓen , o jaabii Puulusa , o wi'i : « Ɓay a feƴƴinii hoore maa ka Seezar , a yahay yeeso Seezar . »
Balɗe seeɗa ɓawto ɗun , Agiriipa lanɗo on e Bereniise hewti Seezariiya fii hiwragol Festuusa .
Nde tawnoo ɓe wonay ɗon balɗe buy , Festuusa weeɓitani on lanɗo muraadu Puulusa ndun , o wi'i : « Felikiisa no accunoo ɗoo goɗɗo ka kaso .
Fewndo non ko mi yahi Yerusalaam , hooreeɓe yottinooɓe sadaka ɓen e dental mawɓe Yahuudiyankeeɓe ɓen wullitino e hoore makko kanko Puulusa , tawi hiɓe landii happangol mo .
Kono mi jaabii ɓe , mi wi'i : Roomiyankooɓe ɓen woowaa warirgol nii tun , ado ɓe tumbindirde tooɲuɓe ɓen e tooɲaaɗo on , e newnangol on tooɲaaɗo fii no o jaabora ɗen tooɲe maɓɓe .
Onsay mi ardi e maɓɓe ɗoo , tawi mi faalaaka juutinde muraadu ndun . Bimbi nden ɲande kisan mi joɗɗini ɲaawoore nden , mi yamiri yo on neɗɗo adde .
Ɓay tooɲuɓe mo ɓen hewtii , laatii ɓe fawaali mo kuuɗe bonɗe woo , wano mi sikkirnoo non .
Tawi yeddondiral wongal hakkunde maɓɓe e makko ngal ko yuɓɓondirngal e fii diina maɓɓe kan tun , e aaden mayɗo goo kadi no wi'ee Iisaa , mo Puulusa kaɲun wi'i no wuuri .
Tawi min miɗo jiɓii fii sifa nden yewtere . Onsay mi landii mo si tawii himo faalaa yahude Yerusalaam , o ɲaawoyee ton fii ɗun .
Kono Puulusa feƴƴini nden yewtere yeeso fii yo muraadu makko ndun wonu e andal lanɗo mawɗo Roomu on . Onsay mi yamiri yo ɓe maru mo haa nde miɗo feƴƴina mo ka lanɗo mawɗo Roomu on woo . »
Onsay Agiriipa wi'i Festuusa : « Min kadi miɗo faalaa heɗaade on neɗɗo . » Festuusa kadi jaabii mo : « A heɗoto mo jango . »
Bimbi nden ɲande Agiriipa e Bereniise ardi e hollitaare mawnde , ɓe naatidi e hooreeɓe suufaaɓe toowuɓe ɓen e mokobaaɓe saare nden ka suudu tolnirdu . E yamiroore Festuusa , Puulusa addaa .
Onsay Festuusa wi'i : « Ko an yo Agiriipa lanɗo , e onon fow yo wonduɓe e amen , on yi'ii oo neɗɗo mo fii mun waɗi haa jamaa Yahuudiyanke on Yerusalaam fow e ɗoo kadi ari toriimi , hara hiɓe wi'a wonde o haanaa hande kadi wuurugol .
Kono min mi faamii o waɗaali hay huunde ko foddi e wareede , kono laatii kanko tigi o feƴƴini hoore makko ka laamu dow-dowwu , mi tawi no moƴƴi naɓugol mo .
Kono mi tawi , mi alaa hay huunde ko mi windana hooreejo dow-dowjo on , hara ko ko haqinqini fii makko . Ko ɗun waɗi si mi weeɓiti mo yeeso mon , tentinii yeeso mon onon Agiriipa yo lanɗo on , fii heɓugol goɗɗun ko mi winda nde lande ɗen lanni .
Ko fii mi taw wa si tawii no ɓoylii ka naɓa kasoojo , hara hollaali ko ella honɗun woni e hoore makko . »
Onsay Agiriipa wi'i Puulusa : « Hiɗa newnanaa yewtangol hoore maa . » Ontuma Puulusa towni jungo , o fuɗɗii jaabaade , o wi'i :
« Hande miɗo weltori heɓugol feere weeɓitangol on jaabannde an nden , yo onon Agiriipa Lanɗo , fii ɗee tooɲe ɗe Yahuudiyankeeɓe ɓen liɓi e hoore an fow .
Ko fii hiɗon andi haa yaltoyi naamuuji Yahuudiyankeeɓe ɓen fow e yeddondire maɓɓe ɗen fow . Ko ɗun waɗi si mi torike on , jebbilagol heɗoo lan .
« Yahuudiyankeeɓe ɓen fow no andi ko honno mi wuurirnoo Yerusalaam e ka leydi an gila ka fuɗɗoode cukaaku an .
Hiɓe andunoo lan gila ko neeɓi , hiɓe waawi non seeditaade . Miɗo wuurirnoo wa Fariisiyaajo , mo fedde mun ɓurnoo cataade e diina amen kan .
Jooni non , miɗo ɲaaweede sabu tama'u fodaari ndi Allaahu on fodi baabiraaɓe amen ɓen ndin .
Bolondaaji amen ɗin sappoo e ɗiɗi , ɗin duumiiɗi e rewugol Alla jemma e ɲalorma , no tanƴinii yi'ugol laatagol ndin fodaari . Yaa an Lanɗo , ko fii nden tanƴinaare Yahuudiyankeeɓe ɓen tooɲirimmi .
Ko honno waawuɗon miijorde wonde Alla immintintaa mayɓe ɓen ?
« Min tigi hari miɗo miijoo wonde miɗo haani rewude pehe ɗen fow fii liddagol ndee innde Iisaa , oo jeyaaɗo Naasirata .
Ko ɗun mi waɗi Yerusalaam . Min tigi mi sokii gomɗinɓe mo buy ka kasooji , wano hooreeɓe yottinooɓe sadaka ɓen newniranimmi non . Nde ɓe ɲaawetenoo fii wareede woo , min kadi tawayno miɗo wonani nden fewjoore .
Awa kadi mi jokkayno ɓe soono woo e juulirɗe ɗen fow fii donkingol ɓe , miɗo ɓittinaynoo ɓe fii no ɓe yeddira gomɗinal maɓɓe ngal . E nder ko mi monantoo ɓe haa feƴƴita kon kadi , mi cukkotono ɓe haa ka ca'e janane .
« Ko e nder ɗun mi yahi Damaasi e hoore nelal e yamiroore hooreeɓe yottinooɓe sadaka ɓen .
E nder yaadu ndun tumbere ɲalorma , mi yi'i jalbeendi no hundi lan , min e ɓe mi yaadaynoo ɓen ka ɗatal , ɗun ko ndaygu iwrungu ka kammu , ɓurngu naange ngen jalbude , yo Lanɗo on .
Men fow men yani ka leydi . Onsay mi nani hawa no wi'ammi e haala Yahuudiyanke : Saawulu ! Saawulu ! Ko fii honɗun wonɗaa mi cukkanaade ? Ko fii no mettan-maa fii dartorgol wa ngaari dartotoondi soggirdu jom mun .
« Mi jaabii mo : Ko an hombo nii , yaa an Joomi an ? « Joomi on jaabii lan , wi'i : Ko min woni Iisaa , on mo wonɗaa cukkaade .
Kono immo daroɗaa e hoore koyɗe maa ɗen . Ko fii e hino ko mi feeɲiran-maa kon : Miɗo suɓaade ma fii yo a wonu kurkaadu an , e yo a wonu seedee piiji ɗi yi'uɗaa ɗin e hoore an , e ɗi mi hollay-maa ɗin .
Mi jattinoyte e hakkunde oo jamaa Yahuudiyanke , e ɓe wonaa Yahuudiyanke , ɓe mi imminoyay maa haa e mun , kamɓe ɓe wonaa Yahuudiyanke ɓen ,
fii udditugol gite maɓɓe ɗen , ɓe yiltoo ka niɓe , ɓe arda ka ndaygu , ɓe iwa e laamu Ibuliisa , ɓe fewta Alla , ɓe heɓa yaafuyee junuubaaji , ɓe tawdee e yimɓe Alla ɓen , ɓay ɓe gomɗinii lan .
« Ko ɗun waɗi yo Agiriipa Lanɗo on , si mi salaaki ɗoftaade ko mi feɲɲinanaa iwrude ka kammu kon .
Mi fuɗɗorani feɲɲinangol ɓee ɓe Damaasi taho , si mi arani ɓee ɓe Yerusalaam , haa naɓani e diiwal Yahuuda ngal fow , e ɓe wonaa Yahuudiyanke ɓen , fii yo ɓe tuubu , ɓe ruttoo e Alla , ɓe waɗa kuuɗe holluɗe wonde ɓe tuubii .
Awa ko fii ɗunɗoo Yahuudiyankeeɓe ɓen yaniri e an ka juulirde mawnde , haa ɓe etii no ɓe mulirammi .
« Kono haa hande Alla no wallimmi , ko ɗun waɗi si miɗo darii , miɗo seeditaade e yeeso sewɓe ɓen e mawɓe ɓen , e hoore mi alaa wowlude hay huunde ko wonaa ko Muusaa e annabaaɓe ɓen wi'unoo waɗay kon
wonde Almasiihu on tampoyay , awa kadi o attee immintineede e hakkunde mayɓe ɓen , o ɓanginana jamaa Yahuudiyankeeɓe ɓen e ɓe wonaa Yahuudiyanke ɓen , ndaygu ngun . »
Nde tawnoo ko nii o wonnoo jaaborde , Festuusa ewnii no tiiɗiri , o wi'i : « Puulusa a feetii ! Gandal maa tiiɗungal ngal feetinii ma ! »
Puulusa jaabii mo , wi'i : « Yaa an Festuusa tedduɗo , mi feetaa . Ko konguɗi goongaaji holniiɗi mi yewti .
Lanɗo on no humpitii fii koo ko waɗi , mi yewtiray mo woni pellital . Ko fii miɗo hoolii o majjaaka huunde , ɓay ɗun wonaa e qunuutu waɗi .
Agiriipa Lanɗo on , wonaa hiɗon gomɗini annabaaɓe ɓen ? Miɗo andi pellet hiɗon gomɗini ɓe . »
Onsay Agiriipa wi'i Puulusa : « Hiɗa sikka ko e nder saa'ihun nii waawataami wattude Almasiiyaajo ? »
Puulusa kadi jaabii mo , wi'i : « Woni ko jooni woni ko onsay , ko mi torii Alla , ko yo onon e heɗiiɓe lan ɓen fow hande , on wa'u wano mi wa'i nii , hara hinaa e sifa ɗee jolkanɗe ɗoo . »
Onsay lanɗo on e yeesoojo diiwal ngal e Bereniise e jooɗodunooɓe e maɓɓe ɓen immii .
Ko ɓe pottitotoo , ɓe woni e wi'indirgol : « Oo neɗɗo waɗaali hay huunde ko foddi e wareede maa jolkeede . »
Agiriipa kadi wi'i Festuusa : « Si oo neɗɗo feƴƴinaano hoore mun ka lanɗo mawɗo Roomu on , hanno himo haanaa acciteede . »
Ɓay wonii aadaama men bakoto ɗon e laana ndiyan fii yahugol Italii , ɓe ƴetti Puulusa e kasooɓe goo , ɓe watti e juuɗe Yuliyuusu , ɗun ko yeesoojo dental suufaaɓe jeyaangal ka lanɗo mawɗo Roomu on .
Men bakii ɗon e laana iwruka Adiramiyuuna rewoyayka Aazii . Men yahi , tawi meɗen wondi e Masedoniyankoojo wi'eteeɗo Aristarke mo Tesalonii .
Bimbi nden ɲande , men hewti Siduuna . Sabu ko Yuliyuusu jogornoo Puulusa no moƴƴiri non , o newnani mo kanko Puulusa yahugol ka yiɓɓe makko ɓen , ɓen waɗana mo faale makko on .
Ɓay men iwii ɗon , men takkii suriire Siipuru nden , ko fii hari hendu ndun no alindaade men .
Ɓay men takkike daande baharu hunduɗo Silisii e Pamfilii on , men hewti Miira , ɗun ko e nder Lisii .
Yeesoojo konu on tawi ɗon laana iwruka Aleksandiri , yahayka Italii , o ƴawni men ɗon .
Tawi e nder balɗe buy ko doy men woni yaarude , men ɓattori ndee saare Kinidii karahan . Kono nde tawnoo hendu ndun jaɓaali men jokka ngol laawol , onsay men takkii soɓɓundu Salamonee ndun , men acciri Kereeti ka ɲaamo .
Ɓay men serindorii ɗon karahan , men hewti e nokkuure no wi'ee Darorɗe Labaaɗe , ɗun ko takko ndee saare wi'eteende Lasaayata .
Ɓay saa'i juutuɗo feƴƴii , tawi yaadu amen ndun ka nder ndiyan wondii e nawaare , ko fii hari saa'i korka kan feƴƴii . Ko ɗun waɗi si Puulusa hajii ɓe ,
wi'i : « Mi yi'ii wonde nduu yaadu nder ndiyan gasataa e ɓaawo masiibo e kasaara , ɗun non hinaa fii laana kan e dolle ɗen tun , kono fii wonkiiji men ɗin enen kadi . »
Kono yeesoojo dental suufaaɓe ɓen hoolori doginoowo laana kan e yeesoojo makka on edii o heɗaade yewtereeji Puulusa ɗin .
Nde tawnoo ngal dingiral laaɗe ndiyan moƴƴaa ndungu , ɓurɓe ɓen e maɓɓe aadii yo ɓe yahu ɓe hettoya si tawii no gasa , ka wi'etee ɗon Feniika , e ngal dingiral laaɗe wongal Kereeti hikkorngal hirnaange ɲaamo e hirnaange nano , fii yo ɓe feƴƴin ɗon ndungu ngun .
Onsay kenun wifi iwri ka sengo ɲaamo , ɓe sikki wonde ɓe heɓii ko ɓe faandinoo kon . Onsay ɓe towni darnirɗun laana kan , ɓe serindii binde Kereeti .
Kono ɓawto ɗun seeɗa , kenii moolanaangii wifi sortori ka suriire , ngin no wi'ee kenii funnaange nano .
Laatii laana kan waawaali tiindaade hendu ndun , ndu naɓi ka , menen kadi men acci ka naɓi men .
Men yaari non haa men bakitori ka sengo ɲaamo wirnitorngo surihun tosokun no wi'ee Kawda , ka men wawtii laakun danditorkun kun ɗon e hoore karahan .
Ɓay kun ƴawnaama , men heɓi feere ƴettugol ɓoggi ɗin , haɓɓa laana kan . Nde tawnoo kadi meɗen hulnoo saggoygol ka njaareendi Sirtisi , onsay men tippini darnirɗun laana kan ka nder ndiyan , ko nii men yaari .
Nde tawnoo kenii ngin no yeƴude men fota , bimbi nden ɲande men woni e bugagol dolle ɗen ka ndiyan .
Ɲande timmunoo nden balɗe tati , gollooɓe ɓen ƴettani hoore mun aalaaji gollirɗi ka laana ɗin , ɓe bugii ka ndiyan .
Tawi e nder balɗe buy , hinaa naange hinaa koode woni ko yalti . Tawi kenii ngin ɓurtu tabitude tiiɗa haa men taƴii hisugol few .
E hoore ɗun , tawi neeɓii men ɲaamaali . Onsay Puulusa hawtii darii e hakkunde yimɓe ɓen , o wi'i : « On jaɓanayno lan , hara en iwaali Kereeti , ɗun on daɗayno oo masiibo e oo kasaara .
Jooni mi ɓeydii on wakkilinde , ko fii on fow wonkiiji mon ɗin daɗay , ko laana kan tun woni daɗataa .
Ko fii oo Alla Jeyɗo lan , on mo mi rewata , malaa'ikaajo mun on arii e an e oo jemma ,
o wi'immi : Wota a hulu yo Puulusa , ko fii bee daroɗaa yeeso lanɗo mawɗo Roomu on . Awa kadi Alla yeɗete sulfu fii ɓe wonduɗaa ka ndiyan ɓen fow .
Ko ɗun waɗi , si mi wi'ay on wakkilee , ko fii miɗo hoolii ko Alla wi'immi kon waɗiray non .
Kono fow e mun , bee saggoyen e suriire . »
Ka jemmaare sappoo e nayaɓere gila hendu ndun woni men bugondirde e on baharu Adriyatiika , gollooɓe ka laana ɓen sogitii ɓadagol amen leydi ndin tumbere jemma .
Onsay ɓe yolli sawru eɓɓirdu ndun , ɓe tawi luggeendi ndin ko sogone cappanɗe jeetati . Ɓay men woɗɗitike ɗon seeɗa , ɓe yolliti ndu kadi , ɓe tawi luggeendi ndin ko sogone cappanɗe jeegoo .
Nde tawnoo hiɓe hulunoo yi'ugol ka laana kan lancotoo e kaaƴe , onsay ɓe bugori darnirɗe nay laana kan ɓaawo , tawi ko ɓe habbii woo ko weetugol ngol .
Tawi gollooɓe ka laana ɓen no ɗaɓɓude no seedira e makka . Onsay ɓe tippini laakun danditorkun kun ka nder ndiyan , wa si tawii hiɓe yahude waɗoya darnirɗe laana kan yeeso makka .
Onsay Puulusa wi'i yeesoojo suufaaɓe ɓen e suufaaɓe ɓen : « Wattanee yiila , ko fii si ɓee yimɓe wonaali ka nder laana gaa , haray on waawataa daɗude hande kadi . »
Onsay suufaaɓe ɓen taƴi ɓoggi laakun danditorkun kun , ɓe acci kun yoolii .
Ado weetude , Puulusa wakkilini fow fii ɲaamugol e hoore himo wi'a ɓe : « Ko hande woni ɲalaande sappoo e nayaɓere nden hiɗon habbii e hoore on ɲaamaali hay huunde haa jooni .
Mi wakkilinii on jooni ɲaamugol , ko fii ɗun no haani fii no daɗiron , awa kadi hay gooto e mon cukulol hoore mun hayrataa . »
Ɓay o gaynii wi'ude ɗun , o ƴetti bireedi on , o jarni Alla yeeso maɓɓe ɓe fow . Onsay o senditi , o nangani ɲaamugol .
Ɓay ɓe wakkilinaama , ɓe fow ɓe ɲaami .
Tawi wonnooɓe ka laana ɓen fow ko ɓe yimɓe teemeɗɗe ɗiɗo e cappanɗe njeeɗiɗo e njeegoo .
Ɓay wonii ɓe ɲaamii haa , ɓe hayfiniri laana kan bugagol ɲaametee on ka baharu .
Ɓay weetii , laatii ɓe anditaali leydi ndin , kono ɓe haccii salndu baharu on e pencen mun , ɓe fottani nawrugol ton laana kan si no hawri .
Onsay ɓe taƴi ɓoggi darnirɗe laana kan ɗin , ɓe acci ɗe ka ndiyan , ɓe acciti kadi kaɓɓi ardorɗe laana kan . Onsay ɓe fonti bagi wonɗo on ka leggal laana kan , ɓe fewtini e hendu ndun , ɓe yaari ka pencen salndu baharu on .
Kono ɓe hawroyi e mowre njaare e hakkunde waameeji ɗiɗi , ɓe acci laana kan saggi ɗon . Hakkee ko yeeso laana kan irii , tawi ka waawataa dillude , awa kadi hakkee ko morlooɗe ndiyan ɗen tiiɗunoo ɓaawo laana kan lancii .
Tawi kadi suufaaɓe ɓen no miijinoo warugol kasooɓe ɓen , fii wota hay gooto e maɓɓe fubbo laawoo .
Kono tawi yeesoojo suufaaɓe ɓen no aadii dandugol Puulusa , o falli ɓe waɗugol kon ko ɓe eɓɓi . O yamiri yo wawɓe fubbaade ɓen atto ukkaade fii hettoygol gaɗa ,
heddiiɓe ɓen kadi huutora pecce maa goɗɗun e kunte laana kan . Ko nii fow hewtiroyi gaɗa e hoore jam .
Ɓay men daɗii , men andi wonde suriire nde men woni e mun nden ko Malta wi'etee .
Yimɓe hoɗuɓe ɗon ɓen holli men teddungal mawngal , ɓe ɓanniti men fow , ɓe huɓɓi yiite sabu ndiyan ɗan e jaangol ngol .
Onsay Puulusa ƴetti donkun leɗɗe , ukki ka yiite . Kono sabu nguleendi yiite ngen , kuuraari sortii ton siŋii jungo makko ngon .
Ɓay ɓen yimɓe nden suriire yi'ii ngin kullii no siŋii mo jungo ngon , ɓe wi'indiri : « Wa jooni oo neɗɗo ko ittoowo hoore , ko fii ko karahan o daɗiri ka baharu , kono ɲaawoore nden accataa o wuura . »
Kono laatii Puulusa piɗɗii kullii ngin ka nder yiite e hoore o heɓaali bone woo .
Tawi ɓen yimɓe ko habbii woo ko yi'ugol ka o ɓuuti maa ka o yanata , o maaya kisan . Kono ɓay ɓe habbike haa , ɓe yi'aali hay huunde ko heɓi mo , ɓe yiltitii , ɓe wi'i ko o allaajo .
Tawi nokkuure no moggo ɗon , nde ɓurɗo teddude e suriire nden no wi'ee Pubiliyuusa jeyi . On jaɓɓii men , o werni men ɗon e hoore giggol e nder balɗe tati .
Tawi ben Pubiliyuusa no nawni , waalii nguli-ɓandu e dogu-reedu . Onsay Puulusa naati ka makko , fawi juuɗe ɗen e hoore makko , o toranii mo Alla , o ndikkini mo .
Ɓawto ɗun nawnuɓe ɓen ka suriire fow ari e makko , o ndikkini ɓen kadi .
Onsay ɓe waɗani men teddungal njanal . Ɓay wonii men fokkitii kadi , ɓe waɗani men dokke ɗe men handi e mun .
Ɓawto koɗagol amen e nder lebbi tati , men ƴawi ɗon e laana iwruka Aleksandiri , ruumunooka e nden suriire , maandiniranooka sanamuuji funeeji ɗin .
Ɓay men hewtoyii Sirakuusa , men woni ɗon balɗe tati .
Ɓay men iwii ɗon , e nder ko men takkotoo kon , men hewti Regiyuuna . Bimbi nden ɲande hendu ndun immori ka ɲaamo ɓaawo amen , e nder balɗe ɗiɗi tawi men hewtii Pusolii .
Men tawi ɗon musiɓɓe goo , ɓen torii men wondugol e maɓɓe ɗon balɗe jeeɗiɗi , ko nii men yaari Roomu .
Musiɓɓe wonɓe e nden saare , humpitinooɓe fii amen ɓen , ari haa e ndee nokkuure fottirde wonde Apiyuusu e haa e ngoo hoɗo wi'eteengo Cuuɗi Tati Hoɓɓe , fii fottugol e amen . Ɓay Puulusa yi'ii ɓe , o jarni Alla , o ɓeydi wakkilaare .
Ɓay men hewtii Roomu , Puulusa newnanaa wonugol feere wondude e suufaajo goo ko ayna mo .
Balɗe tati ɓawto ɗun , kanko Puulusa o nodditi mokobaaɓe Yahuudiyankeeɓe ɓen . Ɓay wonii ɓe mooɓondirii , onsay o hewtini ɓe ndee yewtere ɗoo , o wi'i : « Musiɓɓe , e ɓaawo waɗugol an jamaa on hay huunde maa dartagol aadaaji maamiraaɓe men ɓen , mi wattaama e juuɗe Roomiyankooɓe ɓen , mi sokaa gila Yerusalaam .
Ɓay ɓen gaynii landaade lan , ɓe faalaa lan accitude , ɓay ɓe yi'aali e an huunde ko foddi e mayde .
Kono Yahuudiyankeeɓe ɓen dartii . Mi tawi min kadi bee mi hewta lanɗo mawɗo Roomu on e hoore mi miijaaki tooɲude jamaa an on .
Ko fii ɗun mi faaliranoo on yiirude , mi yewta on , ko fii ko sabu tanƴinaare Isra'iilayankeeɓe ɓen mi jolkiraa ngal jolokowal . »
Ɓen kadi jaabii mo , wi'i : « Men hendaaki ɓataake woo iwruɗe ka diiwal Yahuuda fii maa , awa kadi hay gooto e musiɓɓe ɓen araali hewtini men goɗɗun maa wowlu-maa ko boni .
Kono meɗen faalaa andirde ma ko miijiɗaa . Ko fii meɗen andi ndee fedde ko liddondirteende ka woni woo . »
Onsay ɓe bugitii e ɲalaande goo . Ɓay wonii nden ɲalaande nde ɓe haldi hewtii , ɗuuɗuɓe ari ka makko ɓuri aranun . E nder ko o sifotoo kon , tawi himo seeditaade fii laamu Alla ngun , awa kadi himo rewrude e Sariya Muusaa on e defte annabaaɓe ɓen fii holnugol ɓe fii Iisaa , ɗun waɗi gila bimbi haa kiikiiɗe .
Woɓɓe felliti sabu ko o wowli kon , woɓɓe ronki hoolaade .
Ɓay wonii ɓe fokkitii e ɓaawo nanondiral maɓɓe , Puulusa ɓeyditi ɗii konguɗi ɗoo , o wi'i : « Ruuhu Seniiɗo on yewtiri baabiraaɓe mon ɓen haqiiqa , rewrude e annabi Isaaya , o wi'i :
Yahu e oo jamaa , wi'aa : On nanay , kono on faamataa , on ndaaray kadi , kono on yi'ataa .
Ko fii ɗee ɓerɗe oo jamaa wonii yooruɗe , ɓe uddii noppi maɓɓe ɗin , awa kadi ɓe ombii gite ɗen , sakko ɓe yiira gite maɓɓe ɗen , maa ɓe nanira noppi maɓɓe ɗin , maa ɓe faamira ɓerɗe maɓɓe ɗen haa ɓe tuuba , mi sellina ɓe .
Kanko Puulusa o ɓeyditi , o wi'i : « Andee , oo kisiyee Alla addanaama ɓe wonaa Yahuudiyanke ɓen , awa-le kamɓe ɓe heɗoto mo . »
Ɓawto ɗun , Puulusa daakii ka o woni ɗon e nder duuɓi ɗiɗi timmuɗi , e hoore himo tolna kala araynooɗo ka makko .
O waajoo fii laamu Alla ngun , o jannira kadi fii Iisaa Almasiihu Joomi on pellital timmungal e ɓaawo haɗeede woo kadi .
Immorde e an min Puulusa , nduu kurkaadu Iisaa Almasiihu on , noddaaɗo wonugol sahaabaajo , waɗaaɗo feere fii yottingol Kibaaru Moƴƴo Alla on .
Hari Allaahu on fodiriino oo Kibaaru immorde e annabaaɓe ɓen e nder bindi seniiɗi ɗin .
Tawi ko on Kibaaru sifii ko fii Ɓiɗɗo makko on : ka baŋŋe ɓandu ko e bolondaa Daawuuda o jibinaa ,
ka baŋŋe Ruuhu Seniiɗo on , immintineede makko e hakkunde mayɓe ɓen ɓanginirii bawgal ko o Ɓiɗɗo Alla , ɗun ko Iisaa Almasiihu Joomi men on .
Ko kanko men heɓiri moƴƴere e sahaabankaaku fii ardagol yimɓe e nder leƴƴi ɗin fow e innde makko fii gomɗingol mo e ɗoftagol mo .
Onon kadi hiɗon tawdaa e maɓɓe , onon ɓee ɓe Alla noddi yo wonu ɓe Iisaa Almasiihu on .
Onon wonɓe Roomu ɓen fow , noddaaɓe wonugol ɓe Alla yiɗi e jeyaaɓe Alla : yo ɓuttu e moƴƴere wonan on immorde e Alla , on Baabaajo men , e Iisaa Almasiihu Joomi on .
Miɗo jarnude taho on Alla an , immorde e Iisaa Almasiihu on , fii mon on fow , ko fii gomɗinal mon ngal ko lollungal e aduna on fow .
Alla , on mo mi rewirta ruuhu an on e nder yottingol Kibaaru Moƴƴo Ɓiɗɗo makko on , ko seedee an wonde miɗo maandinde fii mon ɲande woo ka toraaje an .
Awa kadi miɗo toraade Alla soono woo , si tawii ko faale makko heɓugol feere no mi yaara ka mon jooni .
Ko fii miɗo faalaa yi'ude on fota fii hewtingol on dokkal goo iwrungal e Ruuhu Alla on fii no tabitiron ,
maaɗun fii no wakkilindiriren ka mon , mo kala e men wakkilora gomɗinal oya ngal .
Mi faalaaka yo on ronku andude , yo musiɓɓe an , wonde soono woo mi eɓɓay yahugol yi'a on , fii no mi soɲitira battane moƴƴe hakkunde mon , onon kadi , wano ɓeya ɓe wonaa Yahuudiyanke heddiiɓe non . Kono haa jooni mi heɓaali feere .
Ko fii no farlii mi andingol Gereekiyankeeɓe ɓen e leƴƴi ɗi finaa ɗin , e faamuɓe ɓen e njofooɓe ɓen .
Ko ɗun waɗi si miɗo faalaa yottingol e mon Kibaaru Moƴƴo on , onon wonɓe Roomu ɓen kadi .
Ko fii mi hersiraa Kibaaru Moƴƴo on , ɗun ko bawgal Alla fii kisiyee wonannde kala gomɗinɗo , ko adii kon taho ko Yahuudiyankeeɓe ɓen , hikki ɗon ɓe wonaa Yahuudiyanke ɓen .
Ko ɗun waɗi , peewal Alla ngal no ɓanginireede Kibaaru Moƴƴo on , gila ka gomɗinal fuɗɗi haa ka ngal hatti , wano windori non : « Feewuɗo on wuuriray gomɗinal ngal . »
Tikkere Alla nden no ɓangi iwrude ka kammu e hoore kala junuubu e kala bone ko yimɓe suuɗirayɓe goonga on kuuɗe mun bonɗe waɗata .
Ko fii ko waawaa andeede e Alla kon no feeɲani ɓe kamɓe , ɓay Alla feɲɲinanii ɓe ɗun .
Ɓay , ko yi'otaako kon e Alla , ɗun ko bawgal makko poomayankewal ngal e allankaaku makko ngun , kuuɗe makko ɗen no ɓangini ɗun fota gila ka fuɗɗoode aduna . Ɓe alaa lamitorgal .
Ko fii nde ɓe andunoo Alla , ɓe ronki mo mawninirde wa Alla , awa kadi ɓe jarnaali mo , kono ɓe majjiri haalaaji mehi , ɓerɗe maɓɓe ɗe alaa faamu ɗen kadi yollii ka nder niɓe .
E nder ko ɓe mantorta ko ɓe faamuɓe kon , ɓe laatii njofooɓe .
Ɓe lontiniri mangu Alla , mo maayataa on , mbaadiiji lontiiɗi neɗɗanke maayayɗo e colli e kulle yaarooje koyɗe nay e kulle daasotooɗe .
Ko ɗun waɗi si Alla accidi ɓe e himmeeji ɓerɗe maɓɓe e angal laaɓal , fii no ɓe hayfinira ɓalli maɓɓe ɗin kamɓe tigi .
Ɗun ko ɓen lontinirɓe goonga Alla on fenaande , yanganiiɓe rewi ko tagaa kon , ɗoo e ɓe yanganaade rewa Taguɗo on , on mo mantoore wonani haa poomaa . Aamiina !
Ko ɗun si Alla accidi ɓe e himmeeji maɓɓe hersiniiɗi ɗin . Ko fii rewɓe maɓɓe ɓen lontinirii dewle mun ɗen e kuuɗe harmuɗe .
Worɓe ɓen kadi wano non , ɓe seli yiidugol e rewɓe ɓen , hiɓe huɓɓani faaleeji hakkunde maɓɓe kamɓe worɓe ɓen , hiɓe yiida hakkunde maɓɓe e mbalndi , hiɓe hettude njoddi handundi e majjere maɓɓe nden .
Ɓay ɓe sikkii moƴƴaa ka ɓe anda Alla , Alla accidi ɓe e ngun faamu ɓoyliingu , fii waɗugol piiji ɗi haanaa .
Ko ɓe heewuɓe nooneeji ɗi feewaa e bonkiiji e miile e bone e nawliigu e warugol e yeddondiral e kippugu e hunƴeendi e baddi .
Ko ɓe ɲo'ooɓe , aɲuɓe Alla , yennooɓe . Ko ɓe mawnintiniiɓe e mantiiɓe e sincooɓe ko boni e murtanɓe mawɓe mun ,
ɓe aldaa e faamu , ɓe sellaa kongol , ɓe aldaa e giggol , ɓe aldaa e yurmeende .
Fii kala hiɓe andi yamiroore Alla feewunde nden ko wi'i kon wonde ɓen waɗayɓe ɗin piiji ko fodduɓe e mayde , hiɓe waɗude ɗun , hiɓe jaɓani kadi ɓen wonɓe waɗude ɗun .
An kadi non , oo feloowo , a maraa lamitorgal woo . Ko fii nde hiɗa fela ɓeya , haray hiɗa fawude hoore maa ɲaawoore an tigi . Ko fii an , wonɗo felude on , hiɗa waɗirde wa maɓɓe .
Hiɗen andi , ɓen warrooɓe non , Alla ɲaawiray ɓe goonga on .
An oo feloowo ɓen waɗirooɓe non , hara hiɗa waɗira non tigi , a sikku a daɗay ɲaawoore Alla nden ?
Kaa a yawiti ngaluuji moƴƴere makko nden e muɲal makko ngal e yondinaare makko nden , e ɓaawo andugol wonde moƴƴere Alla nden no pooɗude ma e tuubuubuyee ?
Kono sabu sattere maa fii nden e ɓernde maa yoorunde nden , hiɗa mooɓa tikkere fii ɲalaande tikkere nden , ɗun ko fii ɲande feeɲugol ɲaawoore Alla feewunde nden ,
on Jonnitoyoowo mo kala njoddi kuuɗe mun ɗen .
Ngurndan poomayankejan ɗan wonanay ŋaɲɲiiɓe e waɗugol ko moƴƴi , ɗaɓɓa darja on e teddungal e ngurndan ɗan lannataa ɗan ,
kono wonduɓe e haasidi ɓen , salii ɗoftaade goonga on fii ɗoftagol angal peewal ngal : tikkere e monee no maranaa ɓe .
Satteende e annde wonanii kala waɗoowo ko boni , ko adii kon ko Yahuudiyankeeɓe ɓen , hikki ɗon ɓe wonaa Yahuudiyanke ɓen .
Kono darja e teddungal e ɓuttu wonanii kala on waɗoowo ko moƴƴi , ko adii kon ko Yahuudiyankeeɓe ɓen , hikki ɗon ɓe wonaa Yahuudiyanke ɓen .
Ko fii giɗaale alaa ka Alla .
Kala ɓen waɗuɓe junuubu e ɓaawo andugol Sariya on , mulay e ɓaawo Sariya on . E kala non kadi waɗuɗo junuubu e hoore andugol Sariya on , ɲaawirte Sariya on .
Ko ɗun waɗi , hinaa heɗotooɓe Sariya on woni feewuɓe yeeso Alla , kono ko ɗoftotooɓe Sariya on jogortee feewuɓe .
Si tawii non ɓe wonaa Yahuudiyanke ɓen , ɓen ɓe maraa Sariya , waɗii ko Sariya on wi'i kon tigi , ɗun ko ɓen ɓe maraa Sariya , haray hiɓe mari sariya fii maɓɓe kamɓe tigi .
Ɗun haray ɓe ɓanginii wonde kuugal Sariya on no windii ka ɓerɗe maɓɓe , fondo maɓɓe ngon no seeditaade ɗun , miijooji maɓɓe ɗin kadi no felude ɓe e saa'i goo , e saa'i goo no dandude ɓe .
Ko ɗun fow feeɲoyta ɲande Alla ɲaawoyta miijooji ɓerɗe yimɓe suuɗiiɗi ɗin , o ɲaawiroya ɗi Iisaa Almasiihu on , wano Kibaaru Moƴƴo mo mi yottini on holliri non .
An oo wi'itiiɗo Yahuudiyanke , hoolorɗo Sariya on , wonɗo mantorde Alla ,
anduɗo faale makko on , waawuɗo sendindirde ko ɓuri moƴƴude kon , ɓay ko a jangirɗo Sariya on ,
an oo hooliiɗo wonay ardotooɗo bumɓe , hoolii kadi wonanay ɓen wonɓe ka niwre ndaygu ,
andinoowo ɓen ɓe alaa faamu , karamokoojo fayɓe , ɓay hiɗa mari gandal timmungal e goonga selluɗo ka nder Sariya :
awa an , oo wonɗo jannude ɓeya , e hara a alaa jannitaade an tigi ? An , oo waajotooɗo wota wujje , hinaa hiɗa wujjude ?
An , oo wonɗo wi'ude wota jeene , hinaa hiɗa jeenude ? An , oo aɲuɗo sanamu , hinaa hiɗa wujjude ɗi , huutoraa ?
An , oo darjinorɗo Sariya on , hinaa hiɗa hayfinirde Alla bonnugol Sariya on ?
Ko fii no windii : « Sabu mon innde Alla nden no hoyneede e hakkunde ɓe wonaa Yahuudiyanke ɓen . »
No fellitaa wonde sunninegol no hitti , si tawii a huutorii Sariya on , kono si a bonnii Sariya on , haray ko sunninaɗaa kon wonii meere .
Si tawii non mo sunninaaka on ɗoftike yamirooje Sariya on , hara angal sunninegol makko ngol jaɓirtaake wa sunninaaɗo ?
Awa , on neɗɗo mo sunninaaka e ɓandu , timminɗo Sariya on , ɲaawete an oo mo ɗoftaaki Sariya on , fii kala hiɗa wondi e bindi ɗin e sunninannde nden .
Yahuudiyankeyaagal wonaa ka kene , sunninannde kadi hinaa feeɲunde e ɓandu nden .
Kono Yahuudiyankeejo , ko wonɗo ɗun ka nder . Sunninannde haqiiqaare nden ko nde ka ɓernde , yaadunde e Ruuhu Allaahu on , hara hinaa yaadunde e bindi nden . Mantoore sifa on Yahuudiyankeejo wonaa e yimɓe ɓen iwrata , kono ko e Alla .
Ko ɓural hongal Yahuudiyanke mari ? E ko honɗun woni nafa sunninegol ?
No mari nafa e ɗi fow . Ko adii kon , daaluyeeji Alla ɗin ko Yahuudiyankeeɓe ɓen halfinaa .
E ko honɗun si woɓɓe e maɓɓe wonaali sella-findeeɓe ? E hara ngal angal sella-findeyaagal maɓɓe ɗuytay goɗɗun e sella-findeyaagal Alla ngal ?
Pellet hinaa non ! Hay si yimɓe ɓen fow ko fenooɓe , Alla kan ko goongaajo , wano windori non wonde : « Peewal maa ngal no feeɲira konguɗi maa ɗin , nde ɲaawaɗaa woo wonaa fooluɗo . »
Si tawii non angal peewal men ngal feɲɲinii wonde Alla ko feewuɗo , haray ko honɗun wi'eten ? Kere si Alla tippinii tikkere makko nden , haray hinaa o Feewuɗo ? ( Ɗun ko haala neɗɗanke non ! )
Pellet hinaa non ! Si hinaa ɗun , ko honno Alla ɲaawirta aduna on ?
E si tawii fenaande an nden no ɓurtude ɓanginde goonga Alla on fii darja makko on , haray ko fii honɗun min tigi mi ɲaawirtee wa junuubankeejo haa jooni ?
Awa ko honɗun haɗi wi'en , wano aybinooɓe goo wi'irta wonde hiɗen wi'a : « Waɗen ko boni , fii ko moƴƴi yo yaltu . » ? Donkineede ɓen yimɓe ko ko feewi !
Awa , enen Yahuudiyankeeɓe , ko honɗun ɓurɗen ɓeya ? Hay fus ! Ko fii en ɓanginii wonde kala Yahuudiyankeejo e mo wonaa Yahuudiyanke no e nder junuubu ,
wano windori non : « Feewuɗo alaa , hay e gooto non !
Hay gooto alaa faamu , hay gooto alaa ɗaɓɓude Alla .
Fow ko huccuɓe Alla , awa kadi ɓe fow ko ɓe ɓoyliiɓe , hay gooto alaa wonɗo waɗude ko moƴƴi , hinaa non hay e gooto !
Kononɗi maɓɓe ɗin ko genaale udditiiɗe , hiɓe huutora ɗenɗe maɓɓe ɗen fii janfagol , tuutaaɗe toni maɓɓe ɗin ko tooke mboddi .
Kundule maɓɓe ɗen no heewi kuddi e hahhannde ,
koyɗe maɓɓe ɗen no hawjani hibbugol ƴiiƴan ,
yeebaare e tampere no ka ɗate maɓɓe .
Ɓe andaali ɗatal ɓuttu ngal ,
awa kadi kulol Alla alaa e gite maɓɓe . »
Hiɗen andi wonde ko Sariya on wi'i kon fow ko wonɓe e ley Sariya on wi'aa , fii no kala hunduko ombiree , e no Alla ɲaawira yimɓe aduna on fow .
Ko fii hay gooto jogortaake feewuɗo yeeso Alla fii ko o ɗoftii Sariya on kon , ko fii ko immorde e Sariya on junuubu andori .
Kono jooni , Alla feɲɲinii ko honno goɗɗo waawetee jogoreede feewuɗo yeeso Alla e ɓaawo Sariya on , wano Sariya on e annabaaɓe ɓen seeditori non .
Alla jogoray yimɓe ɓen feewuɓe sabu ko ɓe gomɗini Iisaa Almasiihu on kon , ɗun ko gomɗinɓe ɓen fow . Ko fii sendondiral alaa :
fow waɗii junuubu , ɓe waawataa hewtude mangu Alla ngun .
Awa ko tippude e dokkal moƴƴuki makko kin ɓe jogoraa feewuɓe rewrude e cottudi wondi e Iisaa Almasiihu on ndin ,
on mo Alla toɗɗii wonugol sadaka fii , rewrude e ƴiiƴan makko ɗan , no gomɗinɓe mo ɓen heɓira yaafuyee junuubaaji . Alla waɗi ɗun fii ɓangingol peewal mun ngal , ko fii o donkinaali ɓee waɗunooɓe junuubi feƴƴunooɗi ɗin fewndo muɲal makko ngal .
O faalaama ɓanginde peewal makko ngal e oo saa'i fewndiiɗo , ɗun fow ko fii no andiree ko o Feewuɗo , o jogitora on gomɗinɗo Iisaa wa feewuɗo .
Ko dalil honɗun non mantortee ? Dalil woo alaa ! Maa ko sabu honɗun ? Hara ko kuuɗe ɗen ? Oo'o , kono ko gomɗinal ngal .
Ko fii hiɗen wi'a wonde ko sabu gomɗinal ngal neɗɗo jogoraa feewuɗo , e ɓaawo ɗoftagol Sariya on .
Kaa hara Alla ko Alla Yahuudiyankeeɓe ɓen tun ? E hinaa o Alla ɓe wonaa Yahuudiyanke ɓen kadi ? Hiiyii , ko o Alla ɓe wonaa Yahuudiyanke ɓen kadi !
Ɓay ko Alla gooto woni jogorɗo sunninaaɓe ɓen feewuɓe sabu gomɗinal maɓɓe ngal , o jogora ɓe sunninaaka ɓen kadi feewuɓe sabu gomɗinal mun ngal .
E hara ɗun no firi wonde en bonnitirii Sariya on gomɗinal ngal ? Pellet wonaa non ! Ka liddu ɗun , hiɗen tambitaade Sariya on !
Awa ko honɗun wi'eten fii Ibraahiima , oo maamiraawo amen iwrude ka ƴiiƴan ? Ko honɗun o heɓi ?
Si tawno ko sabu kuuɗe ɗen Ibraahiima jogoranoo feewuɗo , harayno himo mari feere mantagol . Kono hinaa non woniri yeeso Alla !
Ko honɗun bindi ɗin wi'i e ɗun ? « Ibraahiima gomɗini Alla , ngal gomɗinal makko jogoranaa mo peewal . »
E hin-le , on mo golli , njoddi makko ndin jogitoranaaka mo wa dokkal , kono ko ko haani .
On mo gollaali non , kono gomɗini Alla on Jogoroowo ɓe feewaa ɓen feewuɓe , haray gomɗinal makko ngal no jogoranaa mo peewal .
Daawuuda kadi no haali fii maloore neɗɗo mo Allaahu on jogitori feewuɗo e ɓaawo kuugal :
« Maloore wonanii ɓen ɓe bonkiiji mun ɗin yaafaa , ɓe tawata junuubaaji mun ɗin montaama .
Maloore wonanii on neɗɗo , mo Joomiraaɗo on jogoraali junuubu mun . »
E hara nden maloore ko fii sunninaaɓe ɓen tun , kaa ko fii ɓe sunninaaka ɓen kadi ? Ko fii hiɗen wi'a : « Ibraahiima gomɗini Alla , ngal gomɗinal makko jogoranaa mo peewal . »
Ko honno o wa'unoo kanko Ibraahiima fewndo ngal jaɓanaa mo ? Hari o teddinaama , kaa o teddinaaka ? Hari o teddinaaka taho , ko mo o teddinaaka wonnoo
fewndo o hendii maande sunninegol ngol , wa ɓattatere peewal ngal o heɓiri gomɗinal ngal , fewndo ko o teddinanooka . Ko non o woniri ben kala gomɗinɗo , hay ɓe sunninanooka ɓen , fii no ɓe jogoree feewuɓe .
O laatii kadi ben sunninaaɓe ɓen , hinaa non sunninaaɓe ɓen tun , kono kadi ko o ben ɓen jokkuɓe laawi gomɗinal ngal kanko ben men Ibraahiima o heɓunoo ngal wa fewndo ko o teddinanooka taho .
Ko ɗun waɗi , hinaa tippude e Sariya on Ibraahiima e jurriya mun on fodiraa ronugol aduna on , kono ko tippude e peewal iwrungal e gomɗinal ngal .
Si tawno ko tippude e Sariya on ronirten , harayno gomɗinal ngal ko fus , awa kadi harayno fodaari ndin firtaama .
Ko fii Sariya on ko tikkere rimata . Ka Sariya on non alaa ɗon , haray bonnugol Sariya on alaa .
Awa , ko ɗun waɗi ko gomɗinal ngal fodaari ndin ronirtee , fii no laatora dokkal moƴƴere , fii no jurriya on fow hendora fodaari ndin , wonaa non jogiiɓe Sariya on tun , kono ko hay jogiiɓe gomɗinal Ibraahiima maama men ngal en fow ,
wano windori non : « Mi waɗii ma maamaajo leƴƴi ɗuuɗuɗi . » Ko o maama men en fow yeeso Alla , on mo o gomɗini , on Yeɗoowo mayɓe ɓen ngurndan , on Woodinoowo ko woodanooka .
O tanƴinii ka tama'u alaa , o gomɗini . Ko nii o woniri maamaajo leƴƴi ɗuuɗuɗi , wano daaliranoo non : « Ko nii jurriya maa on ɗuuɗiroyta ! »
E ɓaawo lo'angol gomɗinal ngal , o tawi ɓandu makko ndun fayda ko mayndu , ko fii hari moggo o teeminii , awa kadi hari dimdimol Saarata ngol ko mayngol .
Awa o hutitoraali fodaari Alla ndin sabu angal gomɗinal , kono o wonti tiiɗa-gomɗinaljo , o mawnini Alla .
O felliti wonde Alla no mari bawgal hunnugol ko o fodi kon .
Ko ɗun waɗi si gomɗinal makko ngal jogoranaa mo peewal .
Hinaa fii makko kanko tun ɗun windiraa ,
kono ko fii men , enen kadi , enen ɓee jogorteeɓe feewuɓe , gomɗinɓe on Immintinɗo Joomi men on Iisaa e hakkunde mayɓe ɓen ,
ittaaɗo sadaka fii bonnereeji men ɗin , e immintinaaɗo fii yo en jogoree wa feewuɓe .
Nde tawnoo en jogoraama feewuɓe sabu gomɗinal men ngal , hiɗen mari ɓuttu e Alla rewrude e Iisaa Almasiihu Joomi men on .
Ko sabu makko heɓirɗen , iwrude e gomɗinal ngal , naatirgal e oo sulfu , mo wonɗen e mun , tabituɗen . Hiɗen mantorde on tama'u mo marɗen fii mangural Alla ngal .
Ko ɓeyditii e ɗun , hiɗen mantorde hay e nder tampereeji ɗin , e hoore andugol wonde tampereeji ɗin rimay ŋaɲɲagol ,
ŋaɲɲagol ngol kadi ardoo haa e jikku timmuɗo , jikku timmuɗo on kadi adda tama'u .
E hin-le tama'u on hersinoytaa , ko fii Alla juuriri giggol makko ngol ka ɓerɗe men Ruuhu Seniiɗo mo yeɗaɗen on .
Ko fii fewndo tawnoo en maraa doole , e saa'i toɗɗaaɗo on Almasiihu on mayno fii ɓe rewataa Alla ɓen .
Ko karahan goɗɗo jaɓirta maayande aaden feewuɗo , kono no gasa ka goɗɗo wakkiloo maayangol neɗɗo moƴƴo .
Kono e nder ɗun , Alla ɓanginii giggol mun ngol fii men : wa fewndo wonnoɗen junuubankeeɓe , Iisaa Almasiihu on mayno fii men .
Jooni , ɓay en jogoraama feewuɓe sabu ƴiiƴan makko ɗan , haray ko honno ronkirten dandireede tikkere nden sabu makko ?
Si tawii fewndo wonnoɗen ayɓe makko kanko Alla , o moƴƴintinirii hakkunde men e makko sabu mayde Ɓiɗɗo makko on , haray ko haa honto non dandirteɗen ngurndan makko ɗan , enen moƴƴintinidaaɓe e makko kanko Alla ɓen !
Ko ɓeyditii e ɗun , hiɗen mantorde Alla sabu Iisaa Almasiihu Joomi men on , on wonɗo sabu moƴƴintingol hakkunde men e Alla .
Ko ɗun waɗi , ko wano non , sabu aaden gooto , junuubu naatiri e aduna on , e sabu on junuubu kadi mayde nden ari , ko wano non kadi mayde nden rewiri e hoore yimɓe ɓen fow , ko fii fow waɗii junuubu .
Ko fii , haa fewndo addegol Sariya on , hari junuubu on no e nder aduna on , kono junuubu ndaaretaake si sariya alaa .
Kono mayde nden laamii gila e Aadama haa e Muusaa , hay e hoore ɓe waɗaano junuubu ɓen wa bonnere Aadama nden , on mo tawata ko mbaadi Aroyoowo on .
Kono bonnere Aadama nden e dokkal Alla ngal wonaa gootun . Si tawii buy maayii sabu bonnere aaden gooto , ɗun ko Aadama , haray ko haa honto non moƴƴere Alla nden , e dokkal iwrungal e moƴƴere on aaden gooto , ɗun ko Iisaa Almasiihu on , layirta haa heewa e hoore ɗuuɗuɓe !
Ko wano non , battane junuubu aaden gooto e dokkal Alla ngal wonaa gootun . Ko fii ɲaawoore nden ɓawto junuubu gooto ko addi ko donkineede , e hin-le dokkal ngal ɓawto bonnereeji ɗuuɗuɗi ko addi ko jogoreede wa feewuɓe .
Si tawii , sabu bonnere aaden gooto , ɗun ko Aadama , mayde nden laamorii immorde e makko kanko tun , haray ko haa honto heɓuɓe moƴƴere heewunde e dokkal peewal ɓen laamotoo ka ngurndan , sabu oo gooto , ɗun ko Iisaa Almasiihu on !
Ko ɗun waɗi , si tawii donkinannde bonnere aaden gooto hewtii yimɓe ɓen fow , ko wano non kadi , ko sabu kuugal feewungal gootal , peewal yeɗayngal ngurndan ngal hewtiri yimɓe ɓen fow .
Nde tawnoo ɗuuɗuɓe laatike junuubankeeɓe sabu angal ɗoftaare aaden gooto , ɗun ko Aadama , ko wano non kadi ɗuuɗuɓe laatortoo feewuɓe sabu ɗoftaare aaden gooto , ɗun ko Iisaa Almasiihu on .
E hin-le ko Sariya on arani , ko fii yo bonnereeji ɗin ɓeydo . Kono ka junuubu on ɓeydii ɗon , ko ɗon sulfu on ɓeydii ɓeydaadee .
Ko wano junuubu on ɓanginiri bawgal mun mayde non , ko wano non kadi sulfu Alla on ɓanginiri bawgal mun ngal peewal nawrayngal e ngurndan poomayankejan ɗan immorde e Iisaa Almasiihu Joomi men on .
Awa ko honɗun wi'eten ? En duumoto e waɗugol junuubu on fii yo sulfu on ɓeydo ?
Pellet hinaa non ! Enen , ɓee mayɓe e telen-ma junuubu , ko honno non wuurirten e nder junuubu kadi ?
E on andaa wonde , enen ɓee lootaaɓe maande kisiyee e nder humondiral e Iisaa Almasiihu on fow , ko e mayde makko nden tawdaɗen ?
Awa , en surridaama e makko ka nder mayde rewrude e looteede maande kisiyee nden , fii , wano Almasiihu on imminiraa non e hakkunde mayɓe ɓen rewrude e mangu Baabaajo on , enen kadi , yo en wuuru ngurndan kesan .
Ko ɗun waɗi , si en yuɓɓondirii e makko ka mayde makko , pellet en woniray kadi wano non ka immintineede makko .
Ko fii hiɗen andi ngurndan men kiɗɗan ɗan fempidaama e makko , fii no ndun ɓandu junuubankeeru muliree , fii wota en laato hande kadi maccuɓe junuubu .
Ko fii kala mayɗo fuutike bawgal junuubu .
Si tawii en maayidii e Almasiihu on , haray hiɗen gomɗini wonde en wuuriday e makko .
Ko fii hiɗen andi wonde Almasiihu on immitike e hakkunde mayɓe ɓen , o maayataa hande kadi , mayde nden maraa doole hande kadi e hoore makko .
Nden mayde nde o maayi , ko e telen-ma junuubu o maayi , nde wootere ko yoni haa poomaa . Jooni non himo wuuri , ko Alla o wuurani .
Onon kadi wano non , jogoree hoore mon wa mayɓe e telen-ma junuubu , e wa wuuranɓe Alla e nder humondiral e Iisaa Almasiihu on .
Awa , wota junuubu laamo ɓalli mon maayayɗi ɗin , e wota on ɗofto himmeeji majji ɗin .
Wota on weeɓitan tere mon ɗen junuubu , wa aala fii angal peewal , kono wattee hoore mon onon tigi e Alla , wa wuuruɓe iwɓe e mayde , sakkanoɗon Alla tere mon ɗen wa aalaaji fii peewal ngal .
Ɗun , junuubu foolataa on , ko fii hinaa e ley Sariya on wonɗon , kono ko e ley sulfu on .
Jooni non , ko honno ? E hara en jokkay waɗugol junuubu , ɓay hinaa e ley Sariya on wonɗen , kono ko e ley sulfu Alla on ? Pellet waawataa wonde !
E on andaa , si on waɗii hoore mon maccuɗo goɗɗo fii ɗoftagol mo , haray on wonii maccuɗo on mo ɗoftiɗon ? Ko si on wonu maccuɓe junuubu nawroowo e mayde , maa si on wonu maccuɓe ɗoftaare nawraynde e peewal .
Kono ko yettude Alla , ɓawto on wonude maccuɓe junuubu on , on ɗoftorii ɓernde noone jannde nde hewtinaɗon nden .
Ɓay on jattinaama junuubu on , on wontii maccuɓe peewal ngal .
( Ko wano neɗɗanke'en nii mi woni yewtirde , sabu lo'ere ɓalli mon ɗin . ) Wano waɗirnoɗon tere mon ɗen wa kurkantooɗe angal laaɓal e angal peewal , fii sakkitorgol ka angal peewal , jooni kadi waɗiree wano non tere mon ɗen wa kurkantooɗe peewal ngal fii sakkitorgol laaɓal ngal .
Ko fii , fewndo wonnoɗon maccuɓe junuubu , hari on alaa kurkanaade peewal ngal .
Ko honɗun heɓunoɗon e ɗen kuuɗe ɗe waɗunoɗon , ɗen ɗe tawata hiɗon hersiri jooni ? Ko fii sakkitoode majje on ko mayde .
Jooni non , onon jattinaaɓe junuubu ɓen , ko on maccuɓe Alla , ko marɗon tono ko laaɓal , sakkitoode nden kadi ko ngurndan poomayankejan .
Ko fii , njoddi junuubu ko mayde , kono dokkal Alla ngal ko ngurndan poomayankejan e nder humondiral e Iisaa Almasiihu Joomi men on .
E on andaa yo musiɓɓe wonde Sariya on ardoto goɗɗo fannin himo wuuri ? ( Miɗo yewtude on wano mi yewtirta yimɓe anduɓe Sariya on . )
Ko sariya on humindiri debbo ƴettaaɗo e moodi mun , yeru on no wuuri . Kono si moodi makko maayii , haray on debbo seedii e on sariya humindirnooɗo mo e moodi makko .
Si tawii non e nder ngurndan moodi makko , o wonii ɓeyngu gorko goo , haray o wontii jeenoowo . Kono si tawii moodibbo on maayii , haray o sendaama e sariya on . Ɗun , si goɗɗo goo ƴettii mo , haray hinaa o jeenoowo .
Onon kadi ko wano non , yo musiɓɓe an , on maayii e telen-ma Sariya on wondude e ɓandu Iisaa Almasiihu on , fii no jeyireɗon e goɗɗo goo , on immintinaaɗo e hakkunde mayɓe ɓen , fii no waɗiren kuuɗe welayɗe Alla .
Ko fii , fewndo jokkunoɗen mbeleeɗe ɓandu men ndun , hari faaleeji bonɗi yaaduɗi e junuubu immorde e Sariya on no ardotonoo tere men ɗen , fawa en kadi kuuɗe nawrayɗe e mayde .
Kono jooni , en seedii e Sariya on , ko fii en maayii e telen-ma kon ko waɗunoo en maccuɓe . Ko ɗun waɗi , jooni hiɗen kurkorande Alla noone keso tippude e Ruuhu makko on , hara hinaa e oya noone kiɗɗo mo Sariya .
Awa ko honɗun wi'eten jooni : Sariya on ko junuubu ? Pellet hinaa ɗun ! Kono ko sabu Sariya on mi andiri junuubu . Ko fii mi andataano ko woni himme si Sariya on wi'aano « wota mo himma ! »
Onsay junuubu on ɓaarori yamiroore nden , o waɗi e an kala noone himme . Ko fii , si Sariya on araano , hanno junuubu on ko mayɗo .
E telen-ma an min , si Sariya on alaano , hanno miɗo wuuri . Kono ɓay yamiroore nden arii , junuubu on wuuri , min mi maayi .
Onsay yamiroore nawraynde e ngurndan nden nawrimmi ka mayde .
Ko fii junuubu on ɗaynimmi ɓaarori yamiroore nden , warimmi .
Ɗun non , Sariya on ko seniiɗo , yamiroore nden kadi ko seniinde , feewunde moƴƴere .
Awa hara ko moƴƴi kon wonanii lan mayde ? Pellet oo'o ! Kono ko junuubu on , fii yo o feeɲu junuubu , o waɗirii e an mayde rewrude e ko moƴƴi kon , fii yo junuubu on feeɲir no laaɓiri poy junuubu sabu yamiroore nden .
E hoore ɗun , hiɗen andi wonde Sariya on ko e Alla iwri , kono min , ko mi neɗɗanke maccinaniiɗo junuubu .
Ko fii mi faamaa ko mi woni waɗude kon . Ko mi yiɗi kon kadi mi alaa waɗude ɗun , kono ko ko mi aɲi kon mi woni waɗude .
Si tawii miɗo waɗude ko mi faalaaka kon , haray miɗo jaɓi wonde Sariya on ko moƴƴo .
Jooni non , hinaa min han kadi woni waɗude ɗun , kono ko junuubu wonɗo e an on .
Ko fii miɗo andi wonde ko moƴƴi kon alaa e an , e maanaa ka ɓandu an . Ko fii min tigi miɗo wondi e faale waɗugol ko moƴƴi , kono mi alaa waɗude ɗun .
Mi alaa waɗude moƴƴere nde mi faalaa nden , kono miɗo waɗude bone mo mi faalaaka on .
Si tawii miɗo waɗude ko mi faalaaka , haray hinaa min tigi hande kadi woni waɗude ɗun , kono ko junuubu wonɗo e an on .
Awa e hino sariya mo mi tawi on : tuma mi faalaa waɗude ko moƴƴi woo , haray bone on no e an .
Ko fii Sariya Alla on no welammi ka ɓernde ,
kono miɗo yi'ude ka tere an sariya goo , wonɗo dartaade sariya faamu an ngun , wonɗo lan e wattude maccuɗo sariya junuubu , wonɗo e tere an ɗen .
Min e tampere an ! Hara ko hombo jattintammi e nduu ɓandu maayooru ?
Ko yettude Alla , immorde e Iisaa Almasiihu Joomi men on ! Ko ɗun waɗi , si ka ɓernde an ko mi maccuɗo Sariya Alla on , fii kala ka ɓandu an ko mi maccuɗo sariya junuubu on .
Jooni donkinannde woo alanaa ɓen humondirɓe e Iisaa Almasiihu on .
Ko fii sariya Ruuhu ngurndan wonɗo e Iisaa Almasiihu on jattinii lan sariya junuubu e mayde on .
Ko fii Alla timminii ko Sariya on ronki kon , ɓay lo'ere neɗɗanke nden mehinɗinii mo . Alla muncii bawgal junuubu on ka ɓandu e nder addirgol Ɓiɗɗo makko on ɓandu nanditayndu e junuubankeeru neɗɗanke ndun .
Alla waɗiri ɗun fii no peewal Sariya on timmira e men , enen wonɓe jokkude Ruuhu Allaahu on , hara hinaa e mbeleeɗe ɓandu .
Ko ɗun waɗi , wuurirɓe mbeleeɗe ɓandu ɓen ko fii mayru miijotoo , kono wuurirɓe Ruuhu Allaahu on no miijoo fii faale Ruuhu Allaahu on .
Jokkugol mbeleeɗe ɓandu ko mayde , jokkugol non faaleeji Ruuhu Allaahu on ko ngurndan e ɓuttu .
Ko fii mbeleeɗe ɓandu no aɲi Alla , ɓay ɓandu ndun yankinantaako Sariya Alla on , ko ɓay non ndu waawataa !
Ko fii wonɓe e ley mbeleeɗe ɓandu ndun waawataa welude Alla .
Onon non , on alaa e ley mbeleeɗe ɓandu han kadi , kono ko e ley faale Ruuhu on , ɓay Ruuhu Allaahu on no e mon . Ko fii on mo Ruuhu Almasiihu on alaa e mun , haray hinaa mo makko .
Si tawii Almasiihu on no e mon , haray ɓandu ndun maayii sabu junuubu on , kono haray ruuhu on no wuuri sabu peewal ngal .
E si tawii Ruuhu makko kanko Immintinɗo Iisaa e hakkunde mayɓe ɓen no e mon , haray on Immintinɗo Iisaa Almasiihu on e hakkunde mayɓe ɓen yeɗay ɓalli mon mayooji ɗin ngurndan immorde e Ruuhu makko Wonɗo e mon on .
Ɗun haray , yo musiɓɓe , no woodi ko fawii en , hara hinaa wuurirgol mbeleeɗe ɓandu .
Si tawii ko mbeleeɗe ɓandu wuurirɗon , on maayay . Kono si tawii ko Ruuhu Allaahu on warirɗon mbeleeɗe ɓandu ɗen , on wuuray .
Ko fii kala ɓe Ruuhu Alla on ardii , ko ɓiɓɓe Alla .
Awa Ruuhu mo heɓuɗon on hinaa ruuhu maccangaaku fii wonugol fahin e nder kulol , kono ko Ruuhu Waɗuɗo on ɓiɓɓe Alla . Immorde e makko kanko Ruuhu on en ewnoto Alla « Abba ! » , ɗun ko « Baaba ! »
Ruuhu Allaahu on tigi no seeditanaade ruuhu men on wonde ko en ɓiɓɓe Alla .
Ko ɗun waɗi , si tawii ko en ɓiɓɓe makko , haray kadi ko en ronooɓe mo kanko Alla , ronidooɓe e Almasiihu on , si tawii e nder haqiiqa hiɗen tampidude e makko fii no tawireɗen e mangural makko ngal .
Miɗo felliti tampereeji oo saa'i fewndiiɗo foddaa eɓɓindireede e mangu aroyoowu feɲɲinanoyteengu en ngun .
Awa kadi tageefo ngon no habbori no tiiɗiri fii feɲɲineede ɓiɓɓe Alla ɓen .
Ko fii tageefo ngon ko e ley ɓitteende waɗaa , hinaa tippude e yiɗi maggo , kono ko tippude e yiɗi Waɗuɗo ngo e ley ɓitteende on , e hoore tanƴinagol wonde
ngon tageefo tigi jattinte maccangaaku mayde e ɲolugol , ngo heɓa geɓal ka ndimu ɓiɓɓe Alla darjinngu ngun .
Ko fii hiɗen andi tageefo ngon fow no woytaade tampere haa hande wa muuseendi ŋata .
Ko ɓeyditii e ɗun , enen kadi , ɓee adiiɓe hendaade Ruuhu Allaahu on , hiɗen woytaade ka ɓerɗe men e nder ko habbiɗen haa Alla waɗa en ɓiɓɓe makko , o sotta ɓalli men ɗin .
Ko fii ko e nder ndee tanƴinaare dandaɗen . E hin-le si en yi'ii ko tanƴiniɗen kon , haray ɗun wonaa tama'u hande kadi . E hara ko hombo tanƴinortoo ko yi'i kon ?
Kono si hiɗen tanƴinii ko en yi'aali , haray hiɗen habbori ɗun ŋaɲɲaare .
Ko wano non kadi Ruuhu Allaahu on wallitorta en tuma lo'uɗen . Ko fii en andaa ko haanuɗen toraade Alla e nder torndeeji men ɗin , kono on Ruuhu tigi faaboto en e fee woytaangooji ɗi waawotaako sifaade .
Ko fii Liɲoowo ɓerɗe on no andi ko honɗun woni miijo Ruuhu mun on , ɓay ko e yiɗi Alla , on Ruuhu fattoranta gomɗinɓe ɓen .
Hiɗen andi wonde piiji ɗin fow no yaadude fii moƴƴere ɓen yiɗuɓe Alla , noddiraaɓe sabu eɓɓoore makko nden .
Ko fii , ko ɓen ɓe o andunoo , ko ɓen o muuyani nandugol e mbaadi Ɓiɗɗo makko on , fii no on Ɓiɗɗo wonira Afo e hakkunde musiɓɓe ɗuuɗuɓe .
Ɓen ɓe o muuyannoo , o noddi ɓe . Ɓen ɓe o noddi , o jogori ɓe kadi feewuɓe . Ɓen ɓe o jogori feewuɓe non , o darjini ɓe kadi .
Ko honɗun non wi'eten e ɗun ? Si tawii Alla no wonani en , haray ko hombo dartotoo en ?
On mo salanaaki en Ɓiɗɗo mun Bajjo on , kono o itti mo sadaka fii men en fow , ko honno o ronkirta en okkirde piiji ɗin fow wondude e Ɓiɗɗo on , sabu moƴƴere makko nden !
Ko hombo tooɲata suɓaaɓe Alla ɓen ? Hay gooto , ɓay ko Alla woni Jogoroowo wa feewuɗo .
Ko hombo donkinta ɓe ? Hay gooto , ɓay ko Iisaa Almasiihu on woni maayunooɗo on , e hoore ɗun o immintinaama , himo ka sengo ɲaamo Alla , himo tefande en .
Ko hombo sendindirta en e giggol Almasiihu on ? Hara ko tampereeji ɗin , kaa ko annde nden , kaa ko jokkereeji ɗin , kaa ko heege ngen , kaa ko kolngal ngal , kaa ko masiibo ngon , kaa ko kaafa kan ?
Wano windori non : « Ɲallal ngal fow meɗen weeɓitanii mayde fii maa , men jogoree wa baali hirseteeɗi ! »
Kono e nder ɗun fow , ko en fooluɓe , hiɗen ɓuri fooluɓe kadi , sabu Yiɗuɗo en on .
Ko fii miɗo felliti , hinaa mayde nden , hinaa ngurndan ɗan , hinaa malaa'ikaaɓe ɓen , hinaa mbawdiiji ɗin , hinaa ko fewndii kon , hinaa ko aroyta kon , hinaa doole ɗen ,
hinaa tagoore nden ka dow , hinaa tagoore nden ka ley , hinaa tagu goo kadi woo waawata en sendude e giggol Alla wongol e Iisaa Almasiihu Joomi men on !
Miɗo wowlude goonga e nder humondiral an e Almasiihu on , mi fenataa , fondo an ngon no seeditorande lan Ruuhu Seniiɗo on :
miɗo wondi e sokola tiiɗuɗo e muuseendi duumiindi ka ɓernde .
Ko fii mi yeloyto wonugol min tigi malkisaaɗo , sendee e Almasiihu on fii musiɓɓe an ɓen , ɗun ko musidal an ngal ka ƴiiƴan ,
ɓen ɓe tawata ko Isra'iilayankeeɓe . Ko kamɓe Alla jogori wa ɓiɓɓe . Ko ɓen mangu ngun e ahadiiji ɗin e Sariya on e dewal ngal e fodaariiji ɗin ,
e maamankaaku Isra'iila'en ngun wonani . Awa kadi Almasiihu on ko ƴiiƴan maɓɓe , on Wonɗo Alla e dow kala huunde , mo mantoore wonani haa poomaa . Aamiina !
Hinaa fii daaluyee Alla on ko meereejo . Ko fii hinaa jurriya Isra'iila ndin fow woni Isra'iilayanko .
Wonaa jurriya Ibraahiima on fow woni ɓiɓɓe makko , kono no windii : « Ko e Issaaqa jurriya maa on nodditirtee . »
E maanaa , hinaa ɓiɓɓe ɓen ka ƴiiƴan woni fayɓe Alla , kono ko ɓiɓɓe fodaari ndin toɗɗaa wonugol jurriya .
Awa e hino kongol fodaari ndin : « E oo saa'i tigi mi aray , Saarata heɓa ɓiɗɗo . »
Ko ɓeyditii e ɗun , Rifqatu siwti ɗiɗo , ɓe tawata ko oo maamiraawo men wi'eteeɗo Issaaqa woni ben maɓɓe .
Hay fewndo tawnoo fayɓe ɓen heɓaaka taho , sakko ɓe waɗa ko boni maa ko moƴƴi , Alla daalanno Rifqatu wonde : « Ko mawɗo on kurkanoytoo tosooko on » , fii no eɓɓoore Alla nden fii suɓagol tabitira , ɗun non wonaa e kuuɗe maɓɓe ɗen tippi , kono ko e kanko Alla , Noddoowo on ,
wano no windori non : « Mi yiɗii Yaaquuba , mi aɲii Iisu . »
Ko honɗun wi'eten jooni ? Hara angal peewal no e Alla ? Pellet oo'o !
Ko fii himo daalani Muusaa wonde : « Mi yurmete on mo mi faalaa yurminde , mi moƴƴoo e on mo mi faalaa moƴƴaade e mun . »
Ko ɗun waɗi , ɗun hinaa immorde e faale neɗɗanke , maa e wakkilaare makko , kono ko immorde e Alla , on Yurmeteeɗo .
Ko fii bindi ɗin no wi'i Fir'awna : « Mi ɓantii ma tun fii ɓangingol bawgal an ngal e hoore maa , e fii no innde an nden lolliniree e hoore leydi ndin fow . »
Awa ɗun no holli wonde himo yurmina on mo o faalaa , o sattina ɓernde on mo o faalaa .
Miɗo andi a wi'ay lan : « Ɓay ko nii , ko honɗun Alla feliranta yimɓe ɓen ? Ko fii ko hombo waawi dartaade faale makko on ? »
An non taho , ko hombo wonu-maa ka yeddondiraa e Alla ? E hara loonde wi'ay moƴƴinɗo nde on : « Ko honɗun moƴƴiniranɗaa mi nii ? »
E hara daaloyankeejo waawataa mahirgol loopal no o faaliraa woo , o moƴƴina ngal loopal gootal looɗe : wonde nden fii haaju hittuɗo , ndeya fii haajuhoy tosokoy ?
E si tawii , e nder ko Alla faalaa hollude tikkere mun nden e ɓangingol bawgal makko ngal kon , o muɲɲanike ɗen looɗe handunooɗe e tikkere makko nden e nder muɲal tiiɗungal , ɗun ko ɗen eɓɓananooɗe fii hayrannde nden ?
E si tawii non o faalaama andinde ɗen looɗe ɗe o yurmaa ngalu darja makko on , ɗen ɗe o eɓɓannoo fii darja makko on ,
e maanaa ɗun ko enen ɓe o noddi ɓen , hinaa non tun e hakkunde Yahuudiyankeeɓe ɓen , kono kadi e ɓe wonaa Yahuudiyanke ɓen ?
Wano o daaliri non ka deftere oo wi'eteeɗo Husaa'a : « On mo wonaano jamaa an , mi nodday mo jamaa an , on mo wonaano kadi giɗo an , mi nodday mo giɗo an » ,
e : « Ka ɓe wi'anoo ɗon tigi : hinaa on jamaa an ! ko ɗon ɓe noddoytee ɓiɓɓe Alla Wuuruɗo on . »
Isaaya kadi no wi'i fii Isra'iilayankeeɓe ɓen : « Nde adadu Isra'iilayankeeɓe ɓen ɗuuɗiroyi wa njaareendi ndin ka baharu , ko heddiiɓe seeɗaaɓe tun dandetee ,
ko fii Joomiraaɗo on laatinay kongol ɲaawoore mun nden ka hoore leydi no yaawiri haa timma ! »
Wano Isaaya wiirunoo non : « Si tawno Joomiraaɗo Jom Bawɗe on accanaano en jurriya , hanno en wa'iino wa ɗee ca'e ɗiɗi , ɗun ko Saduuma e Amuura ! »
Ko honɗun non wi'eten jooni ? Ɓe wonaa Yahuudiyanke , ɓe ɗaɓɓataano peewal ngal ɓen , ɓe heɓii peewal , ngal peewal iwrungal e gomɗinal ngal .
E hin-le Isra'iilayankeeɓe , ɗaɓɓaynooɓe peewal iwrungal e Sariya on ɓen , ɓe laatinaano waɗugol ko Sariya on yamiri kon fow .
Fii honɗun ? Ko fii Isra'iilayankeeɓe ɓen hinaa gomɗinal ɗaɓɓiraynoo peewal ngal , kono ko wa si tawii ko kuuɗe ɗen peewal heɓorta . Ɓe buɓɓii e hayre fegginaynde nden ,
wano windori non : « Miɗo tippinde ka hoore Fello Siyuuna hayre fegginaynde , e fetere liɓaynde . Kala gomɗinɗo e makko hersinoytaake . »
Musiɓɓe an , faale ɓernde an nden , e ko mi woni toraade Alla fii Isra'iilayankeeɓe ɓen , ko yo ɓe dande .
Kono miɗo seeditanaade ɓe ɗunɗoo : hiɓe himmani fii Alla , kono hinaa tippude e gandal .
Ɓay ɓe andaali peewal iwrungal e Alla ngal , e ɓay ɓe ɗaɓɓii no ɓe tabintinira peewal maɓɓe ngal kamɓe tigi , ɓe ronki yankinanaade peewal Alla ngal .
Ko fii , ko Almasiihu on woni timmoode Sariya on fii no kala gomɗinɗo heɓira peewal .
Ko ɗun waɗi , Muusaa no windi fii peewal iwrungal e Sariya on ngal , o wi'i : « Kala ɗoftiiɗo ɗee yamirooje , o wuuriray ɗe . »
Kono e hino ko peewal iwrungal e gomɗinal ngal wi'i kon : « Wota a miijo ka ɓernde maa : ko hombo ƴawata ka kammu ? » ( ɗun haray ko tippingol Almasiihu on ) ,
« maa : ko hombo tippotoo ka gaygii ngii alaa kattudi ngin ? » ( ɗun haray ko suutugol Almasiihu on e hakkunde mayɓe ɓen ) .
Awa ko honɗun bindi ɗin wi'i ? Ko : « Daaluyee on no takko maa , ɗun ko ka nder hunduko maa e ka ɓernde maa . » On-le ko daaluyee gomɗinal ngal , on mo men woni yottinde
wonde : si a qirritorii hunduko maa kon ko Iisaa woni Joomi on , e si a gomɗinii ka ɓernde maa wonde Allaahu on immintinii mo e hakkunde mayɓe ɓen , a dandete .
Ko fii ko ɓernde nden gomɗinirtee , ontigi jogoree wa feewuɗo , ko hunduko kon qirritortee , ontigi dandee .
Wano bindi ɗin wi'iri non : « Kala gomɗinɗo e makko hersinoytaake . »
Awa , alaa ko sendindiri Yahuudiyanke e ɓe wonaa Yahuudiyanke , ɓe fow ko Joomiraaɗo gooto ɓe mari , on Alɗanɗo kala jantiiɗo mo .
Ko fii : « Onsay kala jantotooɗo innde Joomiraaɗo on dandoyte . »
Ko honno non ɓe jantoroyta innde on mo ɓe gomɗinaali ? E ko honno ɓe gomɗinirta on mo ɓe nanaali fii mun no wowlee ? E ko honno ɓe nanirta fii makko no wowlee e ɓaawo waajotooɗo ?
E ko honno ɓe waajorta si ɓe imminaaka ? Ko fii no windii : « Emba teppe yottinooɓe Kibaaru Moƴƴo on no labaa ! »
Kono hinaa fow ɗoftii Kibaaru Moƴƴo on . Ɓay Isaaya wi'uno : « Joomiraaɗo , ko hombo gomɗini waaju amen ngun ? »
Ko ɗun waɗi , gomɗinal ko e nanugol iwata , ko nanetee kon kadi ko e kongol Almasiihu on iwi .
Kono mi wi'i : hara ɓe nanaali ? Oo'o : « Hito kammuuli ɗin yahii e leydi ndin fow , e konguɗi majji ɗin yottoyike haa ka kattudi leydi . »
Kono mi wi'i : e hara Isra'iilayankeeɓe ɓen faamaali ɗun ? Ko Muusaa adii wi'ude wonde Allaahu on daalii : « Mi nawliniray on ɓe wonaa jamaa tigi , mi moninira on jamaa mo alaa faamu . »
Awa Isaaya heɓuno cuucal haa o wi'i wonde Allaahu on daalii : « Ɓe alaa lan ɗaɓɓude ɓen heɓii lan , mi feeɲanii ɓe alaano landaade fii an ɓen . »
Kono e telen-ma Isra'iilayankeeɓe ɓen , o daali : « Ɲallal ngal fow miɗo fontande juuɗe an ɗen jamaa murtuɗo yeddi . »
Awa miɗo landoo : e hara Alla bugitike jamaa mun on ? Pellet oo'o ! Ko fii min kadi ko mi Isra'iilayankeejo , jurriya Ibraahiima , ko mi jeyaaɗo e oo bolondaa Buniyamiinu .
Alla bugitaaki jamaa makko mo o andunoo ko adii fow . E on andaa ko bindi ɗin wi'i kon ka cortewol ka Iiliiya wullitii e Alla ɗon e hoore Isra'iilayankeeɓe ɓen ?
O wi'i : « Joomiraaɗo , ɓe warii annabaaɓe maa ɓen , ɓe waylitii layyorɗe maa ɗen ! Jooni ko min tun lutti , awa kadi hiɓe ɗaɓɓa no ɓe ittirammi e oo aduna ! »
Ko honɗun woni jaabannde Alla nden ? O daali : « Miɗo maritori yimɓe guluuje njeeɗiɗo , ɓe sujjanaali sanamuuru wi'eteendu Baalu ndun . »
Ko wano non kadi e oo saa'i fewndiiɗo , no woodi heddiiɓe ɓe Alla suɓori sulfu mun on .
Si tawii non ko sulfu on o suɓori ɓe , haray hinaa rewrude e kuuɗe ɗen hande kadi . Si hinaa ɗun , haray sulfu on wonaa sulfu .
Awa ko honɗun ? Ko Isra'iilayankeeɓe ɓen ɗaɓɓaynoo kon ɓe heɓaali , kono suɓaaɓe ɓen hendike ɗun . Ɓeya , ɓerɗe mun ɗen sattinaa ,
wano windori non : « Alla yeɗii ɓe hakkillaaji ɗaaniiɗi , e gite ɗe yi'ataa , e noppi ɗi nanataa , haa weetaango hande ngoo . »
Daawuuda kadi wi'i : « Yo ndaɗɗule ka ɓe ɲaamata ɗon wonan ɓe pircol e ngantan , e peggal e njoddi kuuɗe !
Yo gite maɓɓe ɗen niɓɓitu haa tawa ɓe yi'ataa , e yo ɓe laato saa'i kala turiiɓe ! »
Awa miɗo landoo : Ɓay ɓe feggike , ɓe yanuno , ngal ɓe immotaako ? Pellet oo'o ! Kono ko sabu bonnere maɓɓe nden kisiyee on yeɗiraa ɓe wonaa Yahuudiyanke ɓen fii memmingol nawliigu Isra'iilayankeeɓe ɓen .
E hin-le , si tawii bonnere maɓɓe nden ko ngalu oo aduna , e si tawii faɗannde maɓɓe nden ko ngalu ɓe wonaa Yahuudiyanke ɓen , haray ko ittiri ngalu hongu ɓeydotoo ka tawdegol maɓɓe e kisiyee on .
Awa mi andinii on , onon ɓe wonaa Yahuudiyanke ɓen , min oo sahaabaajo fii ɓe wonaa Yahuudiyanke ɓen , min miɗo teddini fii golle an ɗen ,
fii , si tawii no gasa , memmingol nawliigu e hakkunde leɲol an ngol , e dandugol woɓɓe ɓen .
Si tawii waɗeede maɓɓe sera addii moƴƴintingol hakkunde aduna on e Alla , ko honɗun artireede maɓɓe nden wonoyta si hinaa immintineede ka mayde ?
E hin-le , si tawii bireediije arane ɗen ko Alla wonani , haray farin piyaaɗo on men . Si tawii kadi ɗaɗol ngol ko Alla wonani , haray calɗi ɗin men .
Si tawii non goɗɗi e calɗi ɗin saltaama , e an non , ki zaytuunihi buruurehi , a tokkaama batte majji , haa tawii a tawdaama e ɗaɗol ngol e enɗan zaytuuni ɗan ,
wota a mantor calɗi ɗin . Si tawii a mantoray , andu tun wonde hinaa an jogii ɗaɗol ngol , kono ko ɗaɗol ngol jogi-maa .
Haray ko wi'ataa : « Calɗi saltaama fii min yo mi tokke . »
Andaa fota wonde ko ɗi taƴiraa ko angal gomɗinal majji on . An , a siŋorii ɗon sabu gomɗinal maa ngal . Awa wota a mawnintino , kono hulu .
Ko fii , si Allaahu on accaali calɗi ko ngal wondunoo kon , an kadi o accataa ma .
Awa anditu fii moƴƴere Alla nden e yagginannde makko nden , yagginannde makko nden e hoore yanuɓe ɓen , e moƴƴere Alla nden e hoore maa , si a duumike e nder nden moƴƴere . Si hinaa ɗun , an kadi , a soppete .
Kamɓe kadi wano non . Si ɓe duumaaki e angal gomɗinal ngal , ɓe tokkete , ko fii Alla no mari bawgal tokkugol ɓe kadi .
Si tawii an a soppaama e zaytuunihi buruurehi , a tokkaama e zaytuunihi tutaaki , woopondirki e mbaadi maa ndin , ittii e sikke si kamɓe ɓe tokkete e mbaadi maɓɓe ndin , e zaytuunihi maɓɓe kin tigi .
Ko fii , yo musiɓɓe an , mi yiɗaa yo on ronku andude oo gundoo ɗoo fii wota on sikku hiɗon mari faamu feƴƴitungu : sattere ɓernde no e hoore woɓɓe e jamaa Isra'iilayankeeɓe ɓen haa yeru ko timmi e ɓe wonaa Yahuudiyanke ɓen naata .
Ontuma non Isra'iilayanko fow wonay dandaaɓe , wano windori non : « Jattinoowo on iwray Siyuuna , o pottina e bolondaa Yaaquuba on kala ko yaadaa e faale Alla on .
Ko ɗun wonoyta ahadi an ndin hakkunde an e maɓɓe nde mi ɓooroyi junuubaaji maɓɓe ɗin . »
E telen-ma Kibaaru Moƴƴo on , ko ɓe ayɓe sabu mon , kono e telen-ma suɓeede nden , ko ɓe yiɓɓe Allaahu on sabu baabiraaɓe maɓɓe ɓen .
Ko fii , dokke Alla ɗen e noddaandu makko ndun hinaa ko jaɓitotoo .
Hari on ɗoftanooki Alla , kono jooni on heɓirii yurmeende sabu angal ɗoftaare Yahuudiyankeeɓe ɓen .
Ko wano non jooni , kamɓe kadi ɓe wontiri ɓe ɗoftotaako Alla fii no ɓe heɓiroya yurmeende nden kamɓe kadi , sabu yurmeende nde waɗanaɗon nden .
Ko fii Alla dumbii yimɓe ɓen fow e nder geddi fii no o yurmiree fow .
Ko haa honto ngalu Alla ngun e faamu makko ngun e gandal makko ngal luggi ! Hay gooto waawataa sifaade ɲaawooje makko ɗen , hay gooto waawataa andude eɓɓooje makko ɗen !
Ko fii ko hombo andi miijo Joomiraaɗo on , maa ko hombo woni waajotooɗo mo on ,
ko hombo adii mo okkorde , si o yoɓita mo ?
Ko fii fow ko immorde e makko , tippude e makko , e fii makko . Ko kanko mangu wonani haa poomaa . Aamiina !
Awa mi wakkilinii on , yo musiɓɓe an , sabu yurmeende Alla nden , okkitirgol ɓalli mon ɗin wa sadaka wurɗo laaɓuɗo , weloowo mo , ko ɗun wonanoyta on dewal haanungal .
Wota on ɲembu aduna fewndiiɗo on , kono wonee waylaaɓe , ɓe hakkillaaji mun heyɗintinaa , fii no andiron ko honɗun woni faale Alla on : ɗun ko ko moƴƴi kon e ko welata mo kon e ko timmi kon .
Tippude e moƴƴere nde o yeɗimmi nden , mi wi'ay kala e mon wota o miijo himo hitti haa feƴƴiti , kono yo o miijito fii hoore makko wano haaniri non , mo kala embere gomɗinal ngal Alla yeɗi ɗun ngal .
Wano tawiri non hiɗen mari tere buy e nder ɓandu wooturu , awa kadi tere ɗen fow hinaa golle goote mari ,
ɗun non , fii kala hiɗen ɗuuɗi , en fow ko en ɓandu wooturu e nder humondiral e Almasiihu on , en fow ko en tere jogondirɗe .
Kono hiɗen mari dokke seeduɗe , wano Alla yeɗiri mo kala e men moƴƴere non . Si tawii ko dokkal haalugol ko Alla longini ɗun , yo taw ko ko yaadi e gomɗinal .
Si ko dokkal fii wallugol , yo o wallu , si ko dokkal jannugol , yo o jannu .
Mo no mari kadi dokkal wakkilingol , yo o wakkilin . On marɗo kadi dokkal okkugol , yo o okkir no yaajiri . On marɗo dokkal ardagol kadi , yo o ardor no kelɗiri . On marɗo dokkal yurmeende kadi , yo o waɗir ɗun weltaare .
Yo giggol ngol wonu sellungol . Aɲon ko boni kon , humoɗon no tiiɗiri e ko moƴƴi kon .
Yiɗindiron giggol siɗɗankaaku , mo kala e mon jogitora oya wa burɗo ɗun teddude .
Wakkiloɗon hara on aamaali , kurkoranon Joomiraaɗo on ɓerɗe mon ɗen fow .
Weltee e hoore tanƴinagol , ŋaɲɲoɗon tampereeji ɗin , duumoɗon e toraare Alla .
Faaboron gomɗinɓe ɓen ko ɓe handi kon , newanoɗon wernugol .
Du'anoɗon cukkotooɓe on ɓen , du'ee , wota on huɗu .
Weltodee e ɓen wonɓe weltaade , wullidon e wonɓe wullude ɓen .
Miijondiranee miijo wooto , wota on mawnintino , kono jaɓon jippinde hoore mon . Wota on waɗu hoore mon faamuɓe .
Wota on yoɓitir gooto bone bone . Waɗee ko yimɓe ɓen fow ndaarata tawa no moƴƴi .
Si tawii no gasa , yeru hiɗon waawi , wondee e yimɓe ɓen fow e nder ɓuttu .
Wota on yottano hoore mon onon tigi , yo yiɗaaɓe an , kono accee tikkere Alla nden yottoo , ko fii no windii : « Joomiraaɗo on wi'i : Ko min yottannde wonani , ko min woni Yoɓoowo . »
Ko fii no windii kadi : « Si gaɲo maa no weelaa , okkor mo , o ɲaama , si himo ɗonɗaa , okkor mo , o yara . Ko fii warrugol non , haray no wa'i wa si ko ƴulɓe yiite mooɓuɗaa ka hoore makko . »
Wota bone foolu on , kono fooliree bone on moƴƴere .
Yo kala neɗɗo yankinano laamuuji ɗin , ko fii alaa laamu ngu tawata hinaa e Alla iwri , ko fii laamuuji wooduɗi ɗin , ko Alla joɗɗini ɗi .
Ko ɗun waɗi , kala on dartiiɗo laamu ngun , haray dartike yamiroore Alla nden , ɓen dartiiɓe non , haray fawii hoore mun ɲaawoore .
Laamiiɓe ɓen hulɓinaaki si tawii ko ko moƴƴi wonaa waɗeede , kono ko si tawii ko ko boni . Si a faalaaka hulude laamu ngun , waɗu ko moƴƴi , ɗun a heɓay kuluujaa maggu on .
Ko fii ko kangu woni kurkaadu Alla fii nafa maa kan . Kono si hiɗa waɗude ko boni , haray wonu e nder kulol , ɓay hinaa meere ngu jogori kaafa , ko fii ko kangu woni kurkaadu Alla fii yottingol tikkere makko nden e hoore on waɗoowo ko boni .
Awa jaka yankinanagol laamu ngun no hitti , hinaa fii nden tikkere tun non , kono kadi ko sabu ɓernde ontigi nden .
Ko sabu ɗun kadi hiɗon yoɓa sagalle , ko fii laamiiɓe ɓen ko liggantooɓe Alla , duumiiɓe e waɗugol ɗen golle no moƴƴiri .
Jonnitee mo kala ko handi kon , jonniton sagalle ɗen on mo haanuɗon jonnude , hulon on mo haanuɗon hulude , teddinon on mo haanuɗon teddinde .
Wota ɲamaande woo wonu hakkunde mon e goɗɗo si wonaa yiɗindirgol , ko fii kala yiɗuɗo wondiɓɓe mun ɓen , haray timminii Sariya on .
Ko fii yamirooje ɗen , ɗun ko « wota mo jeena » , « wota mo itta hoore » , « wota mo wujja » , « wota mo seeditoo fenaande » , « wota mo himmana ko goɗɗo jeyi » , e ɗeya yamirooje fow no ɲoggaa e nder ngol daalol ɗoo : « Yo a yiɗir ɲokondo maa on wano yiɗirɗaa hoore maa non . »
Giggol waɗataa ɲokondo mun ko boni , awa jaka ko giggol woni timmoode Sariya on .
Ɓay hiɗon andi ko e saa'i hombo wonɗen , awa immee , hinaa saa'i ɗaanagol nii ! Ko fii jooni kisiyee on ɓurtii en ɓattaade edii fewndo arɗen e gomɗinde .
Jemma on muutike , ɓadike weetude , awa ɓortoɗen kuuɗe niwre nden , ɓornoɗen aalaaji ndaygu ngun .
Wuuriren no feewiri , wa tumbere ɲalorma , e ɓaawo fasaadu e mandilugol e jinaa e jiiɓaare e yeddondiral e nawliigu .
Kono ɓornoɗon Iisaa Almasiihu Joomi men on , hara on ɗaɓɓaali mbeleeɗe ɓandu fii weltingol himmeeji .
Jaɓee on mo tiiɗaa gomɗinal e ɓaawo feloore .
Goɗɗo on no sikka no waawi ɲaamude ko woni woo , oya mo tiiɗaa gomɗinal kadi ko ɓiɓɓe naakoo tun ɲaamata .
On ɲaamoowo ko woni woo , wota ɲiddin few mo ɲaamataa ko woni woo on . On mo ɲaamataa kadi , wota felu ɲaamoowo on , ko fii Alla no jaɓi mo kala .
Ko hombo wonu-maa an , oo feloowo kurkaadu goɗɗo goo ? Si tawii himo darii maa si himo yani , ɗun ko jeyɗo mo on wonani . Kono o daroto , ko fii Joomiraaɗo on no mari bawgal tambitagol mo .
Woɓɓe no wi'i wonde ɲalaaɗe ɗen no ɓurdi , woɓɓe ɓen no jogitii ɗe fow hiɗe fota . Awa yo mo kala hoolor ko miijii kon .
On mo ɓurdindini ɲalaaɗe ɗen , haray ko fii teddingol Joomiraaɗo on o waɗiri ɗun . On mo no ɲaama kadi , haray ko fii teddingol Joomiraaɗo on o woni ɲaamande , ko fii himo jarnude Alla . On mo alaa ɲaamude , haray ko fii teddingol Joomiraaɗo on haɗi o ɲaama , ko fii kanko kadi himo jarnude Alla .
Ko ɗun waɗi , hay gooto e men alaa wuurande hoore mun tigi , e hay gooto alaa maayande hoore mun tigi .
Ko fii si en wuuru , haray ko Joomiraaɗo on wuuranɗen , si en maayu , haray ko Joomiraaɗo on maayanɗen . Woni en wuuru maa en maayu , ko Joomiraaɗo on jeyi en .
Ko ɗun waɗi si Almasiihu on maayi , o immitii , fii wonugol Jom mayɓe ɓen e wurɓe ɓen .
Kono an , ko honɗun felantaa musiɗɗo maa on ? Maa an , ko honɗun ɲiddinantaa musiɗɗo maa on ? Ko fii en fow en daroyto yeeso ɲaawoore Alla nden .
Ko fii no windii wonde , Joomiraaɗo on no daali : « Fodde ko goonga miɗo wuuri , kala howru jiccoto yeeso an , kala ɗenngal mantay Alla . »
Ko ɗun waɗi , mo kala e men qirritoto yeeso Alla fii hoore mun tigi .
Awa , wota en ɲaawindir hande kadi , ɗun-le wuren ardinee hakkil , fii wota on waɗu yeeso musiɗɗo mon on hayre fegginaynde maa wonon sabu yanal .
Miɗo andi , miɗo felliti e nder humondiral an ngal e Iisaa Joomi on , huunde alaa ko tuunani hoore mun , kono si goɗɗo no miijii wonde goɗɗun laaɓaa , haray ɗun laaɓanaa mo .
Si tawii musiɗɗo maa aanii sabu ko ɲaamataa kon , haray a woniraa giggol hande kadi . Wota ko ɲaamataa kon wonu sabu hayrannde on mo Almasiihu on maayi fii mun .
Wota ko moƴƴani on kon wowlire wa ko boni .
Ko fii laamu Alla ngun hinaa ɲaametee maa njaram , kono ko peewal e ɓuttu e weltaare ko Ruuhu Seniiɗo on yeɗata kon .
On mo kurkorani nii Almasiihu on , haray no wela Alla , no mari kadi teddungal yimɓe ɓen .
Awa ɗaɓɓen ko ɓeydata ɓuttu e ko tiiɗinta hakkundeeji men e nder gomɗinal ngal .
Wota a bonnir golle Alla ɗen ɲaametee . Ka haqiiqa , ɲaameteeji ɗin fow no laaɓi , kono moƴƴanaa neɗɗo ka o ɲaama goɗɗun ko wonata sabu feggingol goɗɗo .
No moƴƴani goɗɗo hara o ɲaamaali teewu , o yaraali njaram mandilinayɗan , maa waɗugol kala ko fegginta musiɗɗo mun .
Ngal gomɗinal ngal marɗaa , maru ngal fii maa yeeso Alla . Maloore wonanii on mo fawaali hoore mun ɲaawoore e nder anniyeeji mun .
Kono on ɲaamuɗo ko sikkitii , haray fawtike ɲaawoore , ko fii ɗun hinaa e gomɗinal ngal iwri . Ko fii kala ko iwraa e gomɗinal ngal , haray ko junuubu .
Enen tiiɗuɓe e gomɗinal ɓen , hiɗen haani tambitaade lo'ereeji ɓen ɓe tiiɗaa ka gomɗinal , e wota en ɗaɓɓu ko welata en kon .
Yo mo kala e men weltinir ɲokondo mun on ko moƴƴi fii tiiɗingol mo ka gomɗinal .
Ko fii Almasiihu on ɗaɓɓaano ko welata mo kon , kono wano bindi ɗin holliri non : « Hoyreeji wonɓe ma hoynude ɓen yanii e hoore an . »
E hin-le ko adanoo windeede kon fow wonanii en jannde , fii no heɓiren tama'u on sabu ŋaɲɲaare nden e wakkilaare iwrunde e bindi ɗin .
Yo Alla , Jom ŋaɲɲaare nden e Jom wakkilaare nden , yeɗu on wonugol miijo wooto , e nder jokkugol misal Iisaa Almasiihu on ,
fii no mawniniron Alla , on Ben Iisaa Almasiihu Joomi men on , e nder nanondiral e kongol gootol .
Jaɓɓondiree no moƴƴiri , wano Almasiihu on jaɓɓori on non , fii mangu Alla ngun .
Ko mi woni wi'ude , ko Almasiihu on wonii kurkaadu Yahuudiyankeeɓe ɓen fii ɓangingol goonga Alla on , e nder haqinqingol fodaariiji waɗanaaɗi baabiraaɓe ɓen ,
fii no ɓe wonaa Yahuudiyanke ɓen mawninira Alla fii yurmeende makko nden , wano windori ka Zabuura non : « Mi mantete e hakkunde leƴƴi ɗin , mi beyta fii teddingol innde maa nden . »
No windii ton kadi : « Ko onon , yo leƴƴi , weltodee e jamaa makko on ! »
No windii ton kadi fahin : « Onon leƴƴi ɗin fow , jarnee Joomiraaɗo on , awa kadi yo jamaaji ɗin fow mantu mo ! »
Isaaya kadi no wi'i : « Geeƴol Yassaa'u ngol feeɲoyay , ko ngol immoytoo fii ardagol leƴƴi ɗin , leƴƴi ɗin tanƴinora ngol . »
Yo Alla , Jom tama'u on , hebbin on weltaare e ɓuttu fow e nder gomɗinal ngal , fii no heewiron tanƴinaare immorde e bawgal Ruuhu Seniiɗo on .
E telen-ma mon , yo musiɓɓe an , min tigi miɗo felliti hiɗon heewi moƴƴere e faamu timmungu , e hiɗon waawi waajondirde .
Ko ɗun waɗi , e nooneeji goo mi windiranii on cuucal , fii andintingol on toɓɓe goo ɗe jangunoɗon , sabu moƴƴere nde Alla waɗanimmi nden
wonangol Iisaa Almasiihu on kurkaadu fii ɓe wonaa Yahuudiyanke ɓen , e nder ko Alla toɗɗii mi kon fii Kibaaru Moƴƴo makko on , fii no ɓe wonaa Yahuudiyanke ɓen wonirana mo sadaka weloowo mo , laɓɓiniraaɗo Ruuhu Seniiɗo on .
Sabu humondiral an e Iisaa Almasiihu on , miɗo waawi mantorde golle ɗe mi woni gollande Alla ɗen .
Ko fii mi suusataa wowlude si wonaa ko Almasiihu on waɗiri e an kon fii addugol ɓe wonaa Yahuudiyanke ɓen ɗoftorgol Alla kongol e kuugal ,
tippude e doole maandeeji e kaawakeeji moƴƴi e bawgal Ruuhu Alla on . Ko wano non , gila Yerusalaam mi taarori non haa hewti Iliriiya , mi yottini Kibaaru Moƴƴo Almasiihu on fow .
Awa anniyee an on ko feɲɲingol Kibaaru Moƴƴo on nokku ka tawata Almasiihu on andaaka , fii wota mi darnu e hoore didol goɗɗo .
Kono wano windori non : « Ɓen ɓe feɲɲinananooka yi'oyay , e ɓen ɓe nanaano kadi faamoyay . »
Ko ɗun wonnoo mi haɗude soono woo yahugol ka mon .
Kono jooni mi gaynii golle an ɗen e ɗii nokkeeli . Gila duuɓi buy miɗo faalanoo yahude ka mon .
Nde miɗo yaha Espaaɲi , miɗo tanƴinii yiidugol e mon e nder ko mi rewata ɗon kon , mi weltora wondugol e mon seeɗa . Onsay , wallon mi no yahugol e ndin leydi neworanammi .
Fewndo ɗoo miɗo yahude Yerusalaam fii kurkanagol yimɓe Alla ɓen .
Ko fii ɓe Masedonii ɓen e ɓe Akaaya ɓen no faalaa mooɓindirde goɗɗun e nder jawle maɓɓe ɗen fii miskinɓe wonɓe e hakkunde yimɓe Alla ɓen Yerusalaam .
Awa , hiɓe weltori waɗugol ɗun , ɓay hiɓe haani ɓe waɗande . Ko fii , si ɓe wonaa Yahuudiyanke ɓen heɓirii barkiiji Alla ɗin sabu Yahuudiyankeeɓe ɓen , kamɓe ɓe wonaa Yahuudiyanke ɓen kadi hiɓe haani ɓe wallirde keyeeji aduna .
Si mi gaynii jonnude ko mooɓindiraa kon haanuɓe hendaade ɓen , mi rewoyay ka mon , nde miɗo yaha Espaaɲi .
Miɗo andi , nde miɗo yaha ka mon , mi yaaday e barki timmuki Almasiihu on .
Mi wakkilinii on sabu Iisaa Almasiihu Joomi men on yo musiɓɓe an , e sabu giggol Ruuhu Alla on , dartodugol e an e nder fewtingol Alla toraaje fii an ,
fii no mi hettora e juuɗe yedduɓe wonɓe ka diiwal Yahuuda ɓen , e fii no gomɗinɓe ɓen jaɓira dokke , ɗe mi naɓata Yerusalaam ɗen , no moƴƴiri .
Ɗun , mi hewtiday ka mon e weltaare , si tawii ko ɗun woni faale Alla on , hara en fow en heyɗintinoday .
Yo Alla Jom ɓuttu on wondu e mon on fow . Aamiina !
Mi halfinii on oo bandiraawo men wi'eteeɗo Fibii , wallitotooɗo ka moftal wongal Kenkere ,
fii no jaɓɓoron mo e innde Joomiraaɗo on , e noone no haanirani gomɗinɓe ɓen . Wattitoɗon e juuɗe makko fii kala huunde nde haaju makko yanoyi e mon , ko fii o wallitike ɗuuɗuɓe , min kadi men o wallitike lan .
Hiwranee lan Piriskiila e Akiila , ɓen wondiɓɓe an e golle e nder humondiral e Iisaa Almasiihu on ,
ɓen weeɓituɓe ngurndan mun fii hiwugol ngurndan an ɗan . Hinaa min tun non weltanii ɓe , kono ko mofte ɓe wonaa Yahuudiyanke ɓen fow kadi .
Salminanee lan kadi moftal wongal ka suudu maɓɓe ngal . Salminanon mi kadi oo giɗo an wi'eteeɗo Apayniiti , on adiiɗo gomɗinde Almasiihu on e hakkunde ɓe Aazii ɓen .
Salminanon mi Mariyama , on gollannooɗo on fota .
Salminanon mi kadi Andoroniiki e Yuniyaasi , ɗun ko ɓee musiɓɓe an e wondiɓɓe an ka kaso , ɗun ko ɓen ɓe sahaabaaɓe ɓen hoolii fota , adiiɓe lan jeyeede e Almasiihu on .
Salminanon mi kadi Ampiliyaasi , on giɗo an e nder humondiral e Joomiraaɗo on .
Salminanon mi kadi Urbaanu , ɗun ko oo wondiɗɗo men e golle e nder humondiral e Almasiihu on , e oo giɗo an wi'eteeɗo Astakiisi .
Salminanon mi kadi Apeliisi , on mo gomɗinal mun e Almasiihu on seeditaa fii mun . Salminanon mi ɓee jeyaaɓe e nduu suudu oo wi'eteeɗo Aristobuulu .
Salminanon mi oo musiɗɗo an wi'eteeɗo Herodiyuuna . Salminanon mi kadi ɓee jeyaaɓe e nduu suudu oo wi'eteeɗo Narkiisu , humondirɓe e Joomiraaɗo on .
Salminanon mi kadi Tarifayna e Tarifuusa , ɗun ko ɓee rewɓe gollanooɓe Joomiraaɗo on . Salminanon mi kadi Persiisa , giɗo an on , on kadi gollanii Joomiraaɗo on fota .
Salminanon mi kadi Rufuusa , oo suɓaaɗo Joomiraaɗo on . Salminanon mi kadi yumma makko , on mo tawata kadi ko yumma an .
Salminanon mi kadi Asinkiriiti e Filiguuna e Hermiisi e Patrobaasi e Hermasa e musiɓɓe wonduɓe e maɓɓe ɓen fow .
Salminanon mi kadi Filolooge e Yuliyaa e Niriyuusa , wondude e bandiraawo makko on , e Olimpaasi e wondiɓɓe maɓɓe gomɗinɓe ɓen fow .
Salmondiree , hirbondiron hirbondiral laaɓungal . Mofte Almasiihu on ɗen fow salminii on .
Mi wakkilinii on , yo musiɓɓe an , e reenagol ko wonata sabu sendondire e pegge ko luutondiri e jannde nde hendiɗon nden . Woɗɗitee ɓen wonayɓe sabu ɗun .
Ko fii sifa ɓen yimɓe kurkantaako Almasiihu on , on Joomi men , kono ko deedi maɓɓe ɗin tun ɓe kurkantoo . Ɓe faljinira ɓerɗe ɓen ɓe bonnaa , konguɗi maɓɓe welɗi e waccooje .
Onon non , ɗoftaare mon nden ko nde yimɓe ɓen fow andi . Awa miɗo weltori fii mon on , e miɗo yiɗi yo on wonu faamuɓe e telen-ma ko moƴƴi kon , e ɗayɓe e telen-ma ko boni kon .
Alla Jom ɓuttu on muncay Ibuliisa ka ley koyɗe mon ko neeɓaa . Yo moƴƴere Iisaa Joomi men on wonu e mon .
Timotee , oo wondiɗɗo an e golle , salminii on , wondude e Lukiyuusi e Yaasuunu e Sosipaate , ɓee musiɓɓe an .
E innde Joomiraaɗo on , min oo wi'eteeɗo Tertiyuusi , mi salminii on , ɗun ko min oo winduɗo nduu ɓatakuru .
Gayuusi wernuɗo lan on , werni moftal ngal fow kadi , salminii on . Arastuusa kadi , ɗun ko halfinaaɗo jawdi saare nden , salminii on , wondude e oo musiɗɗo wi'eteeɗo Kawartuusu .
Yo moƴƴere Iisaa Almasiihu Joomi men on wonu e mon on fow . Aamiina !
Immorde e an min Puulusa , mo Alla noddiri kodduruyee mun on fii wonugol sahaabaajo Iisaa Almasiihu on , e oo musiɗɗo wi'eteeɗo Sosteene ,
haa e ngal moftal Alla wongal Korenti , suɓiraaɓe humondiral e Iisaa Almasiihu on , noddaaɓe wonugol yimɓe Alla , wondude e kala jantotooɓe innde Iisaa Almasiihu Joomi men on nokku kala ka ɓe woniri , ɗun ko on Joomi maɓɓe e Joomi men .
Yo moƴƴere e ɓuttu wonan on , immorde e Alla Baaba men , e Iisaa Almasiihu Joomi on .
Miɗo duumii e jarnugol Alla fii mon , fii moƴƴere nde Alla yeɗi on nden sabu Iisaa Almasiihu on ,
ɗun ko e nder humondiral e makko alɗirɗon kala huunde e kala kongol e kala gandal .
Ko fii seeditoore Almasiihu on tabintinaama few e mon .
Ko ɗun waɗi jooni , dokkal woo ŋakkanaa on e nder ndee habbannde nde wonɗon e mun fii feeɲoygol Iisaa Almasiihu Joomi men on .
O tiiɗinay on kadi haa ka rawnoode , fii wota on laatoyo felniiɓe ɲande ardu Iisaa Almasiihu Joomi men on .
Alla ko Sella-Findeejo , ɗun ko on Nodduɗo on fii yuɓɓondirgol e Ɓiɗɗo makko on , Iisaa Almasiihu Joomi men on .
Mi wakkilinii on , yo musiɓɓe , e innde Iisaa Almasiihu Joomi men on , on fow jogee kongol gootol fii wota sendondiral wonu hakkunde mon , e maanaa fedde-fedde , kono wonee e nder nanondiral tiiɗungal e nder miijo wooto e hakkille goote .
Ko fii , yo musiɓɓe an , ɓee yimɓe oo debbo wi'eteeɗo Kuluyee humpitii lan fii mon wonde , yeddondire no hakkunde mon .
Mi nanii wonde mo kala e mon no wi'a « min , ko mo mi Puulusa » , oya kadi wi'a « ko mo mi Apoloosi » , goɗɗo on kadi wi'a « ko mo mi Petruusu » , oya on wi'a « ko mo mi Almasiihu on ! »
E hara Almasiihu on senditino ? Kaa Puulusa fempano fii mon ? Kaa ko e innde Puulusa lootiraɗon maande kisiyee ?
Awa mi weltanike Alla ko tawi kon mi lootaali hay gooto e mon maande kisiyee , si hinaa Kirispuusa e Gayuusi .
Ko ɗun waɗi , hay gooto waawataa wi'ude ko e innde an lootiraɗon maande kisiyee .
Mi lootii kadi ɓeynguure Astefaana nden , ko heddii kon , mi andaa si mi lootii goɗɗo goo .
Ko fii Almasiihu on nulaali lan fii lootugol maande kisiyee , kono ko fii feɲɲingol Kibaaru Moƴƴo on . Ɗun non , hinaa immorde e konguɗi faamu neɗɗanke , fii wota leggal altindiraangal Almasiihu on meerine .
Ko fii kibaaru leggal altindiraangal ngal no wa'ani wonɓe mulude ɓen wa feetere . Kono enen , wonaaɓe dandeede ɓen , ko o bawgal Alla .
Ko fii no windii : « Mi mulay faamu faamuɓe ɓen , mi mehinɗina hakkillaaji jooma-hakkil en . »
Awa ko honto woni faamuɗo on , maa fensitoowo on , maa liddondirteeɗo e nguu jamaanu on woni ? E hara Alla waylaali faamu aduna on , watti feetere ?
Ko fii , ɓay aduna on e faamu mun ngun andaali Alla e nder faamu Alla ngun , tawi no wela Alla ka o dandira gomɗinɓe ɓen waaju men wa'ungu wa feetere ngun .
Tawi Yahuudiyankeeɓe ɓen no landoo fii maandeeji hawniiɗi , Gereekiyankeeɓe ɓen kaɲun no ɗaɓɓa faamu ngun ,
kono enen hiɗen waajaade fii Almasiihu fempaaɗo on . Ɗun no wonani Yahuudiyankeeɓe ɓen peggal , wa'ani ɓe wonaa Yahuudiyanke ɓen wa feetere ,
kono noddaaɓe ɓen , woni ko Yahuudiyanke , woni ko Gereekiyanke , Almasiihu on ko bawgal Alla e faamu makko kanko Alla .
Ko wa'i wa feetere iwrunde ka Alla nden no ɓuri faamu yimɓe ɓen . Awa kadi , ko wa'i wa lo'ere iwrunde ka Alla nden no ɓuri doole yimɓe ɓen .
Miijitee , yo musiɓɓe , no wonirnoɗon fewndo noddaɗon . E yeeso neɗɗanke , tawi buy e hakkunde mon wonaa faamuɓe , maa marɓe doole , maa rimɓe .
Kono Alla suɓike piiji wa'uɗi wa feetuɗi e nder oo aduna fii hersingol faamuɓe ɓen , Alla suɓii kadi piiji wa'uɗi wa lo'uɗi e nder oo aduna fii hersingol dolnuɗi ɗin .
Alla suɓii kadi piiji kaanuɗi ɗin e oo aduna , ɗin aɲaaɗi , ɗin ɗi wonaano huunde , fii mehinɗingol woodaaɗi ɗin ,
fii wota hay gooto mawnintino yeeso Alla .
E hin-le , ko kanko humindiri on e Iisaa Almasiihu on , on mo tawata ko e immorde e Alla waɗiraa fii men faamu e peewal e senaare e cottudi ,
fii , wano windori non : « On mo no mantoo , yo mantor Joomiraaɗo on . »
Min non , yo musiɓɓe an , fewndo mi yahunoo ka mon fii feɲɲinangol on goonga Alla wirninooɗo on , hinaa ɓurnondiro konguɗi maa faamu mi yaari .
Ko fii mi taw moƴƴaa ka mi ndaara goɗɗun goo hakkunde mon , si hinaa Iisaa Almasiihu , fempaaɗo on .
Min tigi miɗo wonirnoo takko mon e noone no lo'iri e kulol e diwnol tiiɗungol .
Kongol an ngol e waaju an ngun aldaano e konguɗi welɗi e faamu neɗɗanke , kono ko wondunooɗi e maandeeji ɓanginɗi bawgal Ruuhu Alla on ,
fii wota gomɗinal mon ngal iwru e faamuuji yimɓe ɓen , kono e bawgal Alla ngal .
Kono fow e mun , ko faamu men waajotoo mokobaaɓe ɓen , hara ko faamu ngu tawata hinaa ngu oo aduna , hinaa ngu laamuuji oo aduna kadi muloyteeɗi .
Ko faamu Alla wonɗen waajaade , ɗun ko ngun wirninoongu e nder gundoo , ngu Alla eɓɓannoo fii darja men on ado aduna on tageede .
Laamu woo e ɗii laamuuji oo aduna andaano ɗun . Ko fii si ɓe anduno , ɓe fempataano on Jom mangural .
Kono ko wano windori non : « Ko Alla eɓɓani yiɗuɓe mo ɓen kon , ko ɗun woni yiitere yi'aali , nowru nanaali , e ko ɓernde neɗɗanke miijaaki . »
Ko e men Alla ɓanginiri ɗun Ruuhu mun on . Ko fii Ruuhu on hollay ko woni woo , hay piiji Alla lugguɗi ɗin .
Ko hombo e hakkunde yimɓe ɓen andi ko woni e neɗɗo , si hinaa ruuhu wonɗo e makko on . Ko wano non kadi , gooto waawataa andude ko woni e Alla , si wonaa Ruuhu Allaahu on .
E hin-le enen , hinaa ruuhu oo aduna hendiɗen , kono ko Ruuhu iwruɗo e Alla , fii no andiren ko Alla yeɗiri en sulfu makko on kon .
En alaa wowlirde ɗun yewtereeji ɗi faamu neɗɗanke jannata , kono ko ɗi Ruuhu Allaahu on jannata ɗin , e nder sifanagol yimɓe ɓe on Ruuhu woni e mun ɓen haqiiqaaji iwruɗi e on Ruuhu .
Kono neɗɗo mo aldaa e Ruuhu Allaahu on jaɓataa piiji Ruuhu Alla ɗin , ko fii ko ɗi feetere e makko , o waawataa ɗi andude , ko fii ko Ruuhu Allaahu on ɗi taskortee .
Kono neɗɗo mo Ruuhu Allaahu on woni e mun on taskoto ko woni woo , kono kanko hay gooto hewtaa taskagol mo .
E hoore ɗun : « Ko hombo andi miijo Joomiraaɗo on fii jannugol mo ? » E hin-le enen ko miijo Almasiihu on jogiɗen .
Kono min non , yo musiɓɓe , mi waawaali on yewtirde wa yimɓe ɓe Ruuhu Allaahu on woni e mun , kono ko wa jokkuɓe mbeleeɗe ɓandu , e boobooɓe e telen-ma gomɗinal Almasiihu on .
Ko ɓiraaɗan mi jonnunoo on , hinaa ɲaametee tedduɗo , ko fii on waawataano mo townude . Hay fewndo ɗoo non on waawataa mo townude .
Ko fii haa jooni ko on jokkuɓe mbeleeɗe ɓandu . Ɓay nawliigu e yeddondiral no hakkunde mon , taw si hinaa on jokkuɓe mbeleeɗe ɓandu ? Kaa hinaa no neɗɗanke fow wonirta non wonirɗon ?
Si goɗɗo e mon wi'ii : « min ko mo mi Puulusa » , oya on wi'a : « ko mo mi Apoloosi » , taw si hara on gerdaali wa yimɓe aduna ?
Awa ko honɗun woni Apoloosi ? E ko honɗun woni Puulusa ? Ko kurkaaduuɓe ɓe gomɗinirɗon sabu mun . Mo kala e maɓɓe kurkorani Joomiraaɗo on golle ɗe o halfini mo ɗen .
Min mi tutu , Apoloosi yarni , kono ko Allaahu on mawnini .
Ko ɗun waɗi hinaa tutuɗo on woni goɗɗun , hinaa kadi yarnuɗo on , kono ko Alla mawninɗo on .
Tutuɗo on e yarnuɗo on no fota , mo kala e maɓɓe hendoto njoddi mun ndin tigi tippude e golle ɗe ontigi waɗi ɗen .
Ko fii , ko men gollidooɓe fii Alla , onon ko on ngesa Alla , ko on darnoodi makko kadi .
Wano Alla yeɗirimmi moƴƴere non , mi golliri wa faamuɗo fii darnugol , mi waɗii ndelo ngon . Goɗɗo kadi darnii e hoore mun , kono yo mo kala reeno e noone no darnirta e hoore mun non .
Fii ndelo ngon kan , hay gooto waawataa moƴƴinde ndelo goo si wonaa wongo ɗon ngon , e maanaa ɗun ko Iisaa Almasiihu on .
E hin-le , si goɗɗo aru e darnirde e hoore ngon ndelo ɗon maadi kaŋŋe maa kaalisi maa kaaƴe hittuɗe maa leɗɗe maa huɗo kalin maa foron foɲɲe ,
haray kuugal mo kala feeɲay . Ɲalaande nden ɓanginay ɗun , ko fii yiite ngen feɲɲinoyay ngal , nge ndarndoo kadi noone kuugal mo kala .
Si tawii kuugal ngal goɗɗo darni e hoore ndelo ngon tabitii , ontigi heɓay njoddi .
Si tawii kuugal goɗɗo sumii , haray o faɗii , kono kanko tigi o daɗiray wa fuutiiɗo yiite .
E on andaa ko onon woni suudu Alla ndun , awa kadi Ruuhu Allaahu on no hoɗi e mon ?
Kala bonnuɗo suudu Alla ndun , Alla bonnay fii makko , ko fii suudu Alla ndun ko hormordu . Awa ko onon woni ndun .
Wota gooto ɗaynito . Si goɗɗo e mon miijike wonde ko o faamuɗo e oo aduna fewndiiɗo , haray yo o laato feetuɗo fii yo o wonu faamuɗo .
Ko fii faamu oo aduna ko feetere yeeso Alla . Ko fii no windii : « O nangiray faamuɓe ɓen ƴoyreeji maɓɓe ɗin . »
No windii kadi : « Joomiraaɗo on no andi miijooji faamuɓe ɓen , himo andi kadi ko ɗi meere . »
Awa wota hay gooto mantor yimɓe ɓen . Ko fii fow ko onon jeyi :
woni ko Puulusa , woni ko Apoloosi , woni ko Petruusu , woni aduna on , woni ngurndan ɗan , woni mayde nden , woni piiji fewndiiɗi ɗin , woni piiji aroyooji ɗin , fow ko onon wonani .
Awa kadi , ko on ɓe Almasiihu on , Almasiihu on kadi ko mo Alla .
Ko ɗun waɗi , yo men jogore wa kurkaaɗi Almasiihu on e halfinaaɓe goongaaji Alla wirniiɗi ɗin .
Awa halfinaaɓe ɓen non no toraa wonugol sella-findeeɓe .
Min non ɲaawoore nde ɲaawotommi nden e nde yimɓe ɓen ɲaawatammi nden hittaa e an , min tigi toode mi ɲaawitotaako .
Ko fii fondo an ngon ko laaɓungo , fii kala hinaa ɗun hollata ko mi feewuɗo , ɲaawoowo lan on ko Joomiraaɗo on .
Ko ɗun waɗi , wota on ɲaawu huunde ɗoo e saa'i on , maa ɗoo e ardu Joomi on , on Weeɓitoowo ka ndaygu ko suuɗii kon ka niɓe , feɲɲina eɓɓooje ɓerɗe ɗen . Ko fii mantoore mo kala aroyay immorde e Alla .
Musiɓɓe , mi huutorii ɗii nooneeji ɗoo fii waɗangol on misal e hoore an min e Apoloosi . Ko nii andirton e amen wota mo yawtu ko windii kon , e wota gooto e mon mantor bambindirangol .
Ko fii ko hombo ɓurnu-maa ? E ko honɗun jogiɗaa ko a okkaaka ? E si a okkaama , ko fii honɗun mantantoɗaa , wa si tawii hinaa a okkaaɗo ?
Ɗun-le wuren on haarii , awa kadi on alɗii , on fuɗɗike laamaade e ɓaawo amen ! Pellet mi faaleteno hara nun ko on lamɓe fii menen kadi no men laamodira e mon !
Ko fii no wa'animmi wa si tawii Alla wattirii men , menen sahaabaaɓe ɓen ɓaawo , wa ɲaawaaɓe happanaa wareede e yeeso dental ngal fow , ko fii men wonanii aduna on fow e malaa'ikaaɓe ɓen e yimɓe ɓen jalnori .
Ko men jogoraaɓe wa feetuɓe sabu Almasiihu on , kono onon ko on faamuɓe sabu Almasiihu on ! Ko men jogoraaɓe wa lo'uɓe , kono onon ko on dolnuɓe . Ko on teddinaaɓe , kono menen ko men hayfinaaɓe !
Haa jooni meɗen tampiri heege e ɗonka e kolngal e piggal e yiilagol .
Meɗen golliri juuɗe amen ɗen tigi haa meɗen ronki . Tuma men hoynaa woo , men du'anoo . Tuma men cukkaa woo , men wakkiloo .
Tuma men ɲo'aa woo , men jaabora no newori . Men woni tuundi oo aduna , men hawkaa e ɗi fow , haa weetaango hande ngoo .
Hinaa fii hersingol on mi windiri ɗun , kono miɗo hajorde on wa fayɓe an ɓe mi yiɗi .
Ko ɗun waɗi , hay si on heɓoyii guluuje sappo ardotooɓe on fii no jokkiron laawol Almasiihu on , haray on alaa baabaaɓe buy . Ko fii , e telen-ma humondiral mon e Iisaa Almasiihu on , ko min wonti baaba mon e nder ko mi feɲɲinani on Kibaaru Moƴƴo on kon .
Awa mi wakkilinii on yo on wonu ɲembooɓe lan .
Ko ɗun waɗi si mi imminanii on Timotee , on mo tawata ko paykun an mo mi yiɗi , e sella-findeejo e telen-ma Joomiraaɗo on . O andintinay on laawi an ɗin fow e telen-ma Almasiihu on , wano mi janniri ɗi non hen fow e nder mofte ɗen fow kadi .
Woɓɓe e mon mawnintinike wa si tawii mi yiltitotaako ka mon .
Kono mi yahay ka mon ko neeɓaa , si Joomiraaɗo on jaɓii . Hinaa konguɗi mawnintiniiɓe ɓen tun mi andoyta , kono ko bawgal maɓɓe ngal kadi .
Ko fii laamu Alla ngun wonaa haalaaji , kono ko bawgal .
Ko honɗun faalaɗon ? Ko yo mi yaadu ka mon e sawru , kaa ko giggol e newaare ?
Awa saa'i woo jiiɓaare goo no naneede hakkunde mon , hara ko jiiɓaare nde yi'etaake hay ka ɓe gomɗinaa ɓen , hay goɗɗo e mon no murtini ɓeyngu ben mun !
Onon e ndee mawnintinaare mon ! Hiɗon haanunoo yoomude ! Suuton on waɗuɗo ngal kuugal e hakkunde mon .
Min oo mo wondaa e mon ka ɓandu , kono wonduɗo e mon ka ɓernde , mi ɲaawirii waɗuɗo sifa ngal kuugal on toode wa si miɗo wondi e mon .
Awa fewndo mottondirɗon e innde Iisaa Joomi on , tawi miɗo wondi e mon ka ɓernde , wondude e bawgal Iisaa Joomi men on ,
yo on neɗɗo accide e Ibuliisa fii no jikku makko junuubankeejo on halkiree , e fii no ruuhu makko on dandiree ɲande ardu Joomi men on .
Nden mawnintinaare mon moƴƴaa . E hara on andaa lewen seeɗa nii no ƴurina farin jiiɓaaɗo fow ?
Seedee e lewen kiɗɗo on , fii no laatoron farin jiiɓaaɗo keso , ɓay ko on ɓe aldaa e lewen . Ko fii Almasiihu on , ngin baalii men layya fii Juldeere Yawtaneede nden , hirsaama .
Awa wota en waɗir juldeere nden lewen kiɗɗo , maa lewen bonki e bone , kono waɗiren nde bireedi laaɓal e goonga , ɗe aldaa e lewen .
Mi windanii on ka nder ɓatakuru an wonde , wota on humondir e jeenooɓe ɓen .
Kono hinaa fii miɗo faalaa wi'ude bee tun selon ɓee yimɓe oo aduna , jeenooɓe , maa reereɗuɓe , maa jattooɓe , maa rewooɓe sanamuuji . Si hinaa ɗun , haray bee yalton e oo aduna .
Ko mi windani on kon jooni , ko wota on humondir e goɗɗo wi'uɗo ko musiɗɗo mon e gomɗinal , hara ko jeenoowo , maa ndeereero , maa rewoowo sanamu , maa hoynoowo , maa mandiloowo , maa jattoowo , e hay wota on ɲaamidu toode e sifa on neɗɗo .
Ko fii honɗun mi ɲaawanta ɓe gomɗinaa ɓen ? Hinaa onon woni ɲaawooɓe gomɗinɓe ɓen ?
Ɓe gomɗinaa ɓen kan , Alla ɲaaway ɓe . Awa yaltinee bonɗo on hakkunde mon .
Si goɗɗo e mon lurridii e goɗɗo , e hara o suusay wullitaade e ɓe feewaa ɓen , o acca yimɓe Alla ɓen ?
E on andaa yimɓe Alla ɓen ɲaawoyay oo aduna ? Si tawii ko onon haani ɲaawude aduna on , hara on waawataa ɲaawugol haajuuji ɗi hittaa ɗin ?
E on andaa en ɲaawoyay malaa'ikaaɓe ɓen ? E ko honɗun non haɗata ɲaawen haajuuji oo aduna ?
Awa si tawii hiɗon mari lurral hakkunde mon fii haajuuji aduna ɗin , hara ko yimɓe ɓe moftal ngal hayfini ɓen waɗoton ɲaawooɓe ?
Ko fii hersingol on mi wowliri ɗun . Taw si hay gooto faamuɗo , waawuɗo ɲaawude hakkunde musiɓɓe mun alaa hakkunde mon ?
E hin-le goɗɗo no wullitaade e hoore musiɗɗo mun yeeso ɓe gomɗinaa ɓen !
Onon non , ko ko waɗi haa ɲaawindirɗon kon holli wonde on foolaama few . Sitta nde waɗaɗon bone , maa hippaɗon .
Kono ko onon woni waɗude angal peewal ngal , jatta ɓeya , e hin-le ko musiɓɓe mon .
Wota on ɗaynito ! E on andaa ɓoyliiɓe ɓen maraa geɓal ka laamu Alla ? Hinaa jiiɓiiɓe ɓen , hinaa kadi rewooɓe sanamu ɓen e jeenooɓe ɓen e worɓe waɗitiiɓe rewɓe ɓen e worɓe jinooɓe worɓe ɓen
e wuyɓe ɓen e himmuɓe ɓen e mandilooɓe ɓen e hoynooɓe ɓen e jattooɓe ɓen , woni ko mari geɓal ka laamu Alla .
Awa ko ɗun woɓɓe e mon wonnoo . Kono Ruuhu Alla men on lootii on , laɓɓinii on , o jogorii on feewuɓe e innde Iisaa Almasiihu Joomi on .
Miɗo newnanaa fow , kono hinaa fow nafata . Miɗo newnanaa fow , kono mi accataa ko woni woo waawammi .
Neemaaji ɗin ko fii reedu , reedu ndun kadi fii neemaaji ɗin , Alla kadi mulay ɗi fow . Awa kadi ɓandu ndun hinaa fii jinaa , kono ko ndu fii Joomiraaɗo on , Joomiraaɗo on kadi fii ɓandu ndun .
Awa kadi Alla , on Immintinɗo Joomi on , immintiniray en bawgal makko ngal .
E hara on andaa wonde ko ɓalli mon ɗin woni tere Almasiihu on ? E hara mi ƴettay tere Almasiihu on , mi yuɓɓindira e cagaajo ? Pellet oo'o !
E on andaa kadi , mo yuɓɓindiri hoore mun e cagaajo , haray kanko e makko ko ɓe ɓandu wooturu ? Ɓay no windii : « Kamɓe ɗiɗo ɓe wonay gooto . »
Kono , on humondirɗo e Joomiraaɗo on , haray kanko e makko ko ɓe ruuhu gooto .
Woɗɗitee jinaa on ! E junuubu goo mo neɗɗo waɗata , hara on junuubu hinaa tabitoowo ka ɓandu . Kono on jokkuɗo jinaa , haray ko ɓandu makko ndun tigi o woni waɗande junuubu .
E hari on andaa ɗunɗoo ? Ko ɓandu mon ndun woni suudu Ruuhu Seniiɗo wonɗo e mon on , on mo Alla okki on . Hinaa onon jeyi hoore mon ,
ko fii on sooditaama coggu sattungu . Awa teddiniree Alla ɓalli mon ɗin .
Jooni feƴƴen e ko windanɗon mi kon . No moƴƴani gorko hara o meemaali debbo .
Kono non fii reenagol e jinaa , yo mo kala heɓu ɓeyngu , debbo kala heɓa moodi .
Gorko on jonnita ɓeyngu mun ko handi kon , debbo on kadi wano non e telen-ma moodi mun .
Ko fii debbo on jeyaa ɓandu mun ndun , kono ko moodibbo on , gorko on kadi wano non , o jeyaa ɓandu makko ndun , kono ko ɓeyngu makko jeyi ndu .
Wota on salondir , si hinaa e saa'i nanondiral mon , fii no heɓiron saa'i no tororon Alla . Ɓawto ɗun yiitidon , fii wota Ibuliisa foolir on angal waawugol hoore mun .
Kono mi wowliraali ɗun wa si ko yamiroore , kono ko ko newnaa .
Miɗo yelii yo neɗɗo fow wa'u wa an min , kono mo kala no mari dokkal feerewal , ngal Alla yeɗi ɗun , mo kala e noone goo .
Ɓe resaa ɓen non e keynguuɓe ɓen , mi wi'ay no moƴƴani ɓe no ɓe wa'ira wa an min .
Kono si ɓe waawataa hoore maɓɓe , ko yo ɓe resu , ko fii ko resugol ɓuri ɓittorgol faale feƴƴituɗo .
E telen-ma ƴettindirɓe ɓen non , e hino ko mi wi'ata kon , ( hinaa non min yamiri , kono ko Joomiraaɗo on ) , wota debbo sertu e moodi mun .
Si kanko debbo on non o aru e serteede , yo o jooɗo hara o ƴettaaka , maa o moƴƴintinida e moodi makko . Awa kadi wota gorko jonnitu ɓeyngu mun .
Fii ɓeya , ( ɗunɗoo ko min wowli , hinaa Joomiraaɗo on ) , si musiɗɗo goo no mari debbo mo gomɗinaa , hara on debbo no yiɗi wondugol e makko , wota o seedu e makko .
Si tawii kadi debbo no mari moodibbo mo gomɗinaa , hara on gorko no yiɗi wondude e on debbo , wota o seedu e moodi makko .
Ko fii moodibbo mo gomɗinaa ko jeyaaɗo Alla sabu debbo makko gomɗinɗo on , debbo mo gomɗinaa on kadi ko jeyaaɗo Alla sabu moodibbo makko gomɗinɗo on . Si hinaa ɗun , ɓiɓɓe mon ɓen wonay woɗɗondirɓe e Alla , e hara-le wurin ko ɓe ɓadondirɓe e Alla .
Si tawii mo gomɗinaa on no catii e seedugol , yo gomɗinɗo on newnan mo ɗun . Ko fii hay huunde waɗɗaaki musiɗɗo gomɗinɗo e ɗun , Alla ko noddiri en ko wuurugol e nder ɓuttu .
E hoore ɗun , ko honno debbo andirta si o danday moodi makko ? Maa si gorko danday ɓeyngu mun ?
Ko woni tun , yo mo kala jokkir no Joomiraaɗo on waɗirani ɗun non , e noone noddaandu ndu o heɓiri Alla ndun . Ko nii mi yamiriri e nder mofte ɗen fow .
On mo noddeede mun tawi sunninaama , yo o wonir no o sunniniraa non . On mo noddeede mun tawi sunninaaka , wota o eto sunnineede .
Sunninegol ngol wonaa huunde , angal sunninegol kadi wonaa huunde , kono ko ɗoftagol yamirooje Alla ɗen woni goɗɗun .
Yo mo kala wonir no wonirnoo non fewndo o noddaa .
Si tawii fewndo noddaɗaa ko a jiyaaɗo , wota a aanu , kono si tawii hiɗa waawi rinɗude , haray eto .
Ko fii jiyaaɗo mo Joomiraaɗo on noddi , haray o wonii mo Joomiraaɗo on rinɗini . Ko wano non kadi , dimo mo Joomiraaɗo on noddi , haray o wonii jiyaaɗo Almasiihu on .
Awa on sottiraama coggu sattungu , wota on wontu maccuɓe yimɓe ɓen .
Yo mo kala , yo musiɓɓe , woniran Alla noone no wonirnoo non wa fewndo ko o noddaa .
E telen-ma ɓe ƴettaali ƴettaaka ɓen , wonaa yamiroore Joomiraaɗo on mi hendii . Kono ko fewjoore an nden mi woni on jonnude , wa neɗɗo sella-findeejo sabu yurmeende Joomiraaɗo on .
E hino ko mi miijii no moƴƴi kon , sabu satteendeeji fewndiiɗi ɗin : no moƴƴani neɗɗo ka o wonira no o woniri non .
Si hiɗa tiggunoo , wota a ɗaɓɓu seedigal . Si a tiggaa , wota a ɗaɓɓu tiggugol .
Kono , si a resii , haray a waɗaali junuubu . Si jiwo kadi resaama , haray o waɗaali junuubu . Kono non yimɓe resindirɓe ɓen fottay e tampereeji , mi faalaa on dandude ɗi .
E hino ko mi wi'ata kon , yo musiɓɓe an : saa'i on ko raɓɓiɗuɗo . Jooni , on mo no mari suddiiɗo , yo wa'u wa mo alaa .
Ɓen wonɓe wullude , yo wa'u wa si ɓe alaano wullude . Ɓen wonɓe kadi weltaade , yo wa'u kadi wa si ɓe alaano weltaade . Soodooɓe ɓen kadi , yo wa'u wa si ɓe maraano ,
e ɓen wonɓe huutorde oo aduna , ka haqiiqa , yo wa'u wa si tawii ɓe alaano huutorde . Ko fii mbaadi oo aduna feƴƴay .
E hin-le mi faalaaka yo on wondu e annde . On mo tiggaali , ko fii haajuuji Joomiraaɗo on hittini , no o weltinira Joomiraaɗo on .
On resuɗo non , ko fii haajuuji aduna hittini , no o weltinira ɓeyngu makko .
Haray himo senditii . Wano non , debbo mo resaaka maa jiwo , ko fii Joomiraaɗo on hittini , fii no o laatora laaɓuɗo ka ɓandu e ka ruuhu . Debbo resaaɗo on non ko fii haajuuji oo aduna hittini , no o weltinira moodi makko .
Ko nafa mon mi wowliri ɗun , hinaa fii faaɗinangol on , kono ko fii addugol on e ko haani kon e ko laaɓi kon , e no humoron e Joomiraaɗo on , hara on dillaali .
On mo no tanƴinii ko lo'uɗo e fee jiwo mo o ƴami , feƴƴuɗo duuɓi kellefuyee , o tawi ƴettindirgol e makko no moƴƴi , yo o waɗu ko o faalaa kon , haray o waɗaali junuubu si ɓe resindirii .
Kono on anniyiiɗo ka ɓernde mun haa tabiti wonde o tiggataa on jiwo , hara ko e yiɗi makko kanko tigi , e hoore himo wawti faaleeji makko , haray o waɗii ko moƴƴi .
Awa ko nii woniri : on tigguɗo jiwo mo o ƴami on , haray o waɗii ko moƴƴi , on mo tiggaali jiwo mo o ƴamaynoo on kadi , ɓurtu moƴƴinde .
Debbo no humondiri e moodi mun fannin moodi makko no wuuri . Kono si gorko on maayii , haray no newanii mo reseede ka o faalaa woo , ko woni tun , ko yo taw ko no yaadiri e faale Joomiraaɗo on .
E miijo an , ka o ɓurata hettaade , ko si o wonirii wano o woniri non , ɓay min kadi miɗo tanƴinii Ruuhu Allaahu on no e an .
E telen-ma tebbeeli sakkanaaɗi sanamuuji , hiɗen andi wonde en fow hiɗen mari gandal , e hin-le gandal adday mawnintinaare , kono giggol tiiɗinay .
On mo no sikki no andi goɗɗun , haray fahin o andaali ko honno haanaa andireede .
Kono si goɗɗo yiɗii Alla , haray Alla no andi mo .
Fii telen-ma huutorgol tebbeeli sakkanaaɗi sanamuuji ɗin , hiɗen andi wonde sanamu wonaa goɗɗun tigi e oo aduna , ko Alla gooto tun woodi .
Pellet no woodi piiji reweteeɗi ɗuuɗuɗi ka kammu e ka leydi , jogoraaɗi wa si tawii ko allaaɓe maa joomiraaɓe .
Kono enen ko Alla gooto marɗen , on Baabaajo , on mo kala huunde iwri e mun , e on mo wonanɗen , e Joomi gooto , ɗun ko Iisaa Almasiihu on , on mo piiji ɗin fow woniri , e on mo wonirɗen .
Kono fow alaa ngal gandal . Ko ɗun waɗi , ɓen wowtuɓe sanamuuji , haa jooni si no ɲaamude ngun teewu anditay fii ko sakkaa kon . Nde tawnoo ɓernde maɓɓe nden no lo'i , ɗun tuuninay ɓe .
Hinaa neema ɓannata en e Alla . Si en ɲaamaali , ɗun ɗuytataa en huunde , si en ɲaamii kadi , ɗun ɓeydataa en huunde .
Ko woni tun , reenee fii wota ko newnanaɗon waɗugol kon wonan lo'uɓe ɓen peggal .
Ko fii si goɗɗo aru e yi'ude ma , an oo jooma gandal , hiɗa nafoo e nder juulirde ka sanamuuji rewetee , taw si nden ɓernde makko lo'unde pooɗataa mo ɲaamugol tebbeeli sakkanaaɗi sanamuuji ?
Ɗun haray on lo'uɗo mulirii sabu gandal maa ngal , ɗun ko on musiɗɗo mo Almasiihu on maayi fii mun !
Si on waɗirii non junuubu e telen-ma musiɓɓe ɓen , e nder barmingol ɓernde maɓɓe lo'unde nden , haray on waɗii junuubu e telen-ma Almasiihu on .
Ko ɗun waɗi , si tawii ɲaametee wonay sabu peggal musiɗɗo an , haray mi ɲaamataa teewu hande kadi , fii wota mi liɓu musiɗɗo an on .
E hara hinaa mi dimo ? Kaa hinaa mi sahaabaajo ? Kaa mi yi'aali Iisaa Joomi men on ? Kaa hinaa on kuugal an e telen-ma Joomi on ?
Hay si tawii hinaa mi sahaabaajo fii woɓɓe ɓen , onon bete ko mi sahaabaajo fii mon . Ko fii ko on maande sahaabankaaku an ngun e telen-ma Joomi on .
E hino ɗoo ko mi jaaborta ɲaawooɓe lan ɓen kon :
E hara haananaa men ka men ɲaama men yara ?
Kaa haananaa men ka men yaada e debbo amen mo men kafidi diina , wano ɓeya sahaabaaɓe woni warrude non , e musiɓɓe Joomi men on , e Petruusu ?
Kaa ko min tun e Barnabaasi haani gollude fii no men wuurira ?
Ko suufaajo hombo fawtotoo hoore mun e nder suufayaagal mun ? Ko hombo tutata leggal wiiɲu , hara ɲaamataa ɓiɓɓe maggal on ? Ko ngaynaako hombo aynata wuro , ronka yarude ɓiraaɗan ɗin daabeeji ?
Ko mi wowlata kon wonaa ko iwri e miijooji neɗɗanke , ko fii Sariya on kadi ko ɗun wi'i .
Ko fii no windii ka Sariya Muusaa : « Wota mo buuma hunduko ngaari ndin nde hindi yaaɓana ɗun maaro . » E hara Alla no aanidi e ga'i ɗin ?
Kaa ko fii men o wowlirani nii ? Hiiyii , ko sabu men enen ɗun windiraa . Mo no remude yo remir tama'u , e on mo no yaaɓude yo yaaɓir tama'u heɓugol geɓal .
Si tawii men aawii ko iwri e Alla hakkunde mon , taw si haanaa ka men soɲita e mon piiji aduna ?
Si tawii ɗun no haanani woɓɓe goo e hoore mon , haray menen ittii e sikke . Kono men huutoraali kon ko haanani men . Kono meɗen ronditii fow , fii wota men fallu Kibaaru Moƴƴo Almasiihu on .
E on andaa wonde ɓen waɗooɓe golle juulirde mawnde nden ko e ɗun ɲaamata , e wonde gollooɓe ka layyorde ɓen kadi no mari geɓal ka layyorde ?
Ko wano non kadi Joomi on no yamiri wonde feɲɲinooɓe Kibaaru Moƴƴo on ko e makko wuurata .
Min non mi huutoraali hay huunde e ɗin haananɗi lan , awa mi windiraali ɗun kadi fii yo mi newnane . Ko fii mayde nden no ɓuranimmi edii goɗɗo ittude lan e ndee huunde nde mi mawninorta .
Ko fii hewtaa ka mi mantora yottingol Kibaaru Moƴƴo on , ɓay ɗun ko ko waɗɗii mi . Si mi feɲɲinaali Kibaaru Moƴƴo on , bone wonanay lan .
Si tawii ko e hoore anniyee mi woni waɗirde , haray miɗo mari njoddi . Si tawii non mi fawa waɗugol ɗun , haray mi waɗay woni golle ɗe mi halfinaa .
Awa ko honɗun non jooni woni njoddi an ndin ? Ko waajagol fii Kibaaru Moƴƴo on e ɓaawo ƴantugol njoddi e tortagol ko haanani waajotooɗo kon .
Ko fii , fii kala miɗo rinɗi e hoore wonɗo woo , mi waɗitii maccuɗo fow fii no adadu ɓurdo mawnude on heɓora .
E telen-ma Yahuudiyankeeɓe ɓen , mi wa'a wa Yahuudiyankeejo , fii no mi heɓira Yahuudiyankeeɓe ɓen . E telen-ma wonɓe e ley Sariya on kadi , mi wa'a wa wonɗo e ley Sariya on , fii no mi heɓira wonɓe e ley Sariya on ɓen , fii kala min tigi hinaa mi wonɗo e ley Sariya on .
E telen-ma ɓe alaa e ley Sariya on ɓen kadi , mi wa'a wa mo alaa e ley Sariya on , fii no mi heɓira ɓe alaa e ley Sariya on ɓen , e hin-le min tigi wonaa wonde mi alaa e ley Sariya Alla on , kono miɗo e ley Sariya Almasiihu on .
Mi lo'ida e lo'uɓe ɓen fii no mi heɓira lo'uɓe ɓen . Mi wonii fow e telen-ma yimɓe ɓen fow , fii no gasirta woo mi wona sabu dandugol woɓɓe .
Mi waɗiri fow sabu Kibaaru Moƴƴo on , fii no mi heɓiroya geɓal .
E on andaa ? Wonɓe foolotirde e dogudu ɓen fow no dogude , kono ko gooto foolata heɓa njoddi . Awa dogiree wano non , fii no heɓiron njoddi .
Kala foolotirteeɗo waɗay kala noone eltal ɓandu , fii no o heɓira meetelol ngol luttataa , kono enen ko meetelol luttoowol .
Min non miɗo dogude , kono hinaa dogudu meereeru . Miɗo uttaade , kono hinaa fii uttagol hendu ndun .
Liddu ɗun on non , miɗo yangude ɓandu an ndun , miɗo waawi ndu , fii nde mi gaynoyi waajaade ɓeya , min tigi wota mi pottine .
Musiɓɓe an , mi faalaaka yo on yejjitu wonde baabiraaɓe men ɓen fow wonno e ley duulere , ɓe fow ɓe taƴitiri ka baharu .
Ɓe fow ɓe lootaa maande gomɗinal ka duulere e ka baharu e nder humondiral e Muusaa .
Ɓe fow ɓe ɲaami ɲaametee gooto iwruɗo e Alla .
Ɓe fow ɓe yari njaram gootan iwruɗan e Alla , ko fii ko e fetere iwrunde e Alla jokkunoonde ɓe nden ɓe yaraynoo . Ko Almasiihu on wonnoo nden fetere .
Kono ɓurɓe ɓen e maɓɓe weltinaano Alla , ko ɗun waɗi si ɓe maayi ka wulaa .
Awa ɗun fow ko waɗiri ko fii hollugol en mise , fii wota en heɓu faaleeji bonɗi wano ɓe heɓirnoo non .
Wota on wonu rewooɓe sanamu , wano woɓɓe wonirnoo e hakkunde maɓɓe , wano windori non : « Jamaa on jooɗii fii ɲaamugol e fii yarugol , ɓawto ɗun ɓe immii fii fijirgol jiiɓaare . »
Awa wota en jokku jinaa , wano woɓɓe e maɓɓe waɗirnoo non , haa guluuje noogay e tato maayi ɲande wootere .
Wota en ndarndo Almasiihu on , wano woɓɓe e maɓɓe ndarndornoo non , ɓen ɓe bolle mulunoo .
Wota on ŋermu , wano ɓeya ŋermirnoo non , ɓen ɓe malaa'ikaajo muloowo on warunoo .
Ɗun , ko heɓiri ɓe ko fii yo wonan en misal , windiraa kadi fii hajagol en , enen ɓee tawaaɓe ka lannoode aduna .
Ko ɗun waɗi , on mo no sikki no darii , yo o reeno wota o yanu .
Ndarndannde woo heɓaali on nde goɗɗo goo heɓaali . Alla ko Sella-Findeejo , o newnataa ndarndeɗon toonin doole mon ɗen , kono e nder ndarndannde nden o adday feere no sortoron e mun , e no waawiron nde dartorde .
Ko ɗun waɗi , yo yiɓɓe an , dogee rewugol sanamu .
Ko wa yimɓe faamuɓe mi woni on yewtirde , onon tigi ɲaawee ko mi wi'i kon .
Jardukun du'aa kun wonɗen du'orde kun ko yuɓɓondirkun e ƴiiƴan Almasiihu on . Bireedi mo wonɗen taƴitude on , ko yuɓɓondirɗo e ɓandu Almasiihu on .
Ɓay ko bireediwal gootal woodi , enen e ɗuuɗude men ko en ɓandu wooturu . Ko fii en fow hiɗen hawti bireediwal gootal .
Ndaaree ɓee Isra'iilayankeeɓe wonɓe ɲaamude daabeeji sakkaaɗi ɗin . Hinaa yuɓɓondirɓe e layyorde nden ?
Awa ko honɗun mi woni wi'ude ? Wonde tebbeeli sakkaaɗi fii sanamuuji ɗin ko goɗɗun ? Kaa sanamuuru ko goɗɗun ? Oo'o !
Kono kon ko rewooɓe sanamuuji ɓen woni sakkaade , ko jinnaaji ɗin ɓe woni sakkanaade , hinaa Alla . E hin-le mi faalaaka yo on humondir e jinnaaji ɗin .
On waawataa yarirde jardukun Joomi on , yariron kadi jardukun jinnaaji ɗin . On waawataa heɓude ka ɲaametee Joomi on , heɓon kadi ka ɲaametee jinnaaji ɗin .
En faalaa memminde nawliigu Joomiraaɗo on ? Kaa en ɓuru mo dolnude ?
Fow no newnaa , kono hinaa fow wondi e nafa . Fow no newnaa , kono hinaa fow tiiɗinta .
Wota gooto ɗaɓɓu nafa mun on , kono yo ɗaɓɓu fii heddiiɓe ɓen .
Ɲaamee kala teewu ko yeeyetee ka luumo , hara on sikkitaaki ka ɓernde mon .
Ko fii : « Leydi ndin e kala ko ndi wondi ko Joomiraaɗo on wonani . »
Si tawii mo gomɗinaa saatinii on , e hin-le hiɗon faalaa yahude , ɲaamee kala ko weeɓitanoyaɗon , hara on sikkitaaki ka ɓernde mon .
Kono si goɗɗo wi'ii on : « Ɗunɗoo ko ko ittaa sadaka » , haray wota on ɲaamu sabu on andinɗo on e sabu ɓernde nden .
Hinaa fii ɓernde mon nden mi woni yewtude ɗoo , kono ko fii ɓernde oya nden . Awa ko fii honɗun ndimankaaku an ngun ɲaawirtee ɓernde oya nden ?
Si mi jarnii Alla e nder ko mi ɲaamata kon , haray ko honɗun mi felirtee fii on ɲaamete mo mi jarni Alla fii mun ?
Woni on ɲaamay , woni on yaray , woni kala ko waɗoton , waɗiree piiji ɗin fow fii mangu Alla ngun .
Wota on wonan hay gooto peggal , woni Gereekiyankeeɓe ɓen , woni Yahuudiyankeeɓe ɓen , woni moftal Alla ngal .
Wano mi woniri weloowo wonɗo woo e ɗi fow non , mi alaa ɗaɓɓude nafa an on , kono ko nafa ɓurɓe ɗuuɗude ɓen fii no ɓe dandiree .
Awa ɲembee lan , wano min kadi mi woni ɲembirde Almasiihu on non .
Mi mantii on fii ko on yejjitaali fii an kon e ɗi fow , e ko maanditiɗon janndeeji ɗin kon , wano mi hewtiniri on ɗi non .
Ko ɗun waɗi si miɗo faalaa yo on andu wonde Almasiihu on ko hooreejo kala neɗɗanke , gorko kadi ko hooreejo e fee ɓeyngu mun , Alla kadi ko hooreejo e fee Almasiihu on .
Kala gorko hippiiɗo kufune , nde no toroo Alla , maa no haala ko Alla longini ɗun , haray o yawike hoore makko .
Ko wano non kadi , kala debbo wonɗo toraade Alla maa haalude ko Alla longini ɗun , hara o taaraa , haray o yawike hoore makko . Haray no wa'i wa si tawii kanko debbo on himo fembii .
Ko fii , si debbo taaraa , haray yo o taƴu sukundu makko ndun . Ko fii , si no hersinanii debbo ka sukundu makko ndun taƴee , maa o femboo , haray yo o tiggo .
Kono duhiiɗo haanaa ka hippoo , ko fii ko o mbaadi e darja Alla , debbo non ko darja gorko .
Ko ɗun waɗi , gorko hinaa e debbo suutaa , kono ko debbo suutaa e gorko .
Awa kadi gorko hinaa sabu debbo tagiraa , kono debbo ko sabu gorko tagiraa .
Ko ɗun waɗi , sabu malaa'ikaaɓe ɓen , debbo no haani heɓude ka hoore mun maande laamu ngu o woni e ley mun ngun .
Kono e telen-ma humondiral men e Joomiraaɗo on , debbo gasataa e ɓaawo gorko , gorko kadi gasataa e ɓaawo debbo .
Ko fii , ko wano debbo suutiraa e gorko non , ko wano non kadi tawi ko debbo daɲata gorko , ɗun fow non ko immorde e Alla .
Ɲaawee ɗun onon tigi . E hara no hawri ka debbo toroo Alla , hara o taaraa ?
E hara aduna on tigi faaminaali on wonde no hersinanii gorko ka o accita saayannde ?
Kono heɓugol sukundu ko darja debbo , ko fii sukundu ndu o yeɗaa ndun ko ko o buumora .
Si tawii goɗɗo no faalaa warrude noone goo , enen en alaa on naamu , mofte Alla ɗen kadi alaa on naamu .
E nder waɗugol non ɗee yamirooje yeeso ɗoo , alaa ko mi mantira on e nder ko mottondirton kon , hara hinaa fii ko ɓuri moƴƴude , kono ko fii ko ɓuri bonude .
Ko adii kon non , mi nanii nde mottondirɗon woo sendondiral waɗay hakkunde mon . E baŋŋe goo , ɗun no henanimmi .
Bee yeddondire wona hakkunde mon , fii no holniiɓe ɓen feeɲira e hakkunde mon .
Jaka nde mottondirɗon woo , hinaa fii ɲaamugol nafakkaari Joomi on .
Ɓay nde hiɗon ɲaama , mo kala kutoto nafakka mun on , ɲaama , hara goɗɗo goo no weelaa , oya kaɲun no mandili .
E hara on alaa cuuɗi ka ɲaamon e ka yaron ? Kaa on hayfinay woni moftal Alla ngal , hersinon ɓe alaa huunde ɓen ? Ko honɗun mi wi'ata on ? Mi mantay on ? Mi mantataa on e ɗun !
Ko fii , ko ko mi heɓiri Joomi on kon mi hewtini on . E nder jemma mo Iisaa Joomi on janfaa e mun on , o ƴettuno bireedi ,
o jarni Alla , o taƴiti , o wi'i : « Ɗunɗoo ko ɓandu an , wonandu on ndun nii , waɗee ɗunɗoo maande ko anditiron fii an . »
Ko wano non kadi , ɓay ɓe gaynii ɲaamude , o ƴetti jardukun waɗorkun njaram , o wi'i : « Kun jardukun ko maande fii ahadi heyri tippundi e ƴiiƴan an ɗan , waɗee ɗunɗoo maande ko anditiron fii an , saa'i nde yaroton e mun woo . »
Ko fii nde ɲaamoton oo bireedi woo , yaron e kun jardukun , on wowlay fii mayde Joomi on haa ɲande o artoyi .
Ko ɗun waɗi , kala on ɲaamuɗo on bireedi , yari e kun jardukun Joomi on , hara ko no haaniraa , o wonay felniiɗo e telen-ma ɓandu e ƴiiƴan Joomi on .
Awa , yo mo kala miijitano hoore mun si o ɲaama on bireedi , maa o yarira kun jardukun .
Ko fii kala on ɲaamuɗo yari e ɓaawo anditugol ɓandu Joomi on , haray ontigi ɲaamii yarii ɲaawoore ɲaawaynde ɗun kaɲun tigi .
Ko ɗun waɗi si no e hakkunde mon nawnuɓe buy e kitasolooɓe buy , e on mayraama woɓɓe .
Si enen tigi en ɲaawitike , en ɲaawoytaake .
Kono Joomiraaɗo on no ɲaawude en donkina , fii wota en ɲaawidoye e aduna on .
Ko ɗun waɗi , yo musiɓɓe an , nde mottondirɗon fii nafakkaari ndin woo , habbondiree .
On mo tawi no weelaa , yo ɲaamu ka mun , fii wota on mottondir fawon ɲaawoore e hoore mon . Mi jaaboyto ɗeya lande , nde mi hewtoyi .
E telen-ma dokke iwruɗe e Ruuhu Alla ɗen , yo musiɓɓe an , mi faalaaka yo on ronku andude ɗun .
Hiɗon andi fewndo ko on gomɗinaa , hiɗon selnaa , nawraa e sanamuuji mbobooji .
Ko ɗun waɗi si mi wi'ay on : kala mo Ruuhu Allaahu on ardii e nder ko o wowlata kon , wi'ataa : « Iisaa ko huɗaaɗo . » Hay gooto kadi waawataa wi'ude : « Iisaa ko Joomi » , si hinaa Ruuhu Seniiɗo on ardii mo .
Dokke ɗen no serti , kono Ruuhu Allaahu on ko gooto .
Balle ɗen kadi no serti , kono Joomiraaɗo on ko gooto .
Golleeji ɗin kadi no serti , kono ko Alla gooto on woni waɗude ɗi fow e yimɓe ɓen fow .
E hin-le , mo kala ko Ruuhu Allaahu on feɲɲini e mun kon ko dokkal fii nafa fow .
Ko ɗun waɗi , Ruuhu on yeɗay goɗɗo on kongol faamu , on Ruuhu gooto yeɗa oya on kongol gandal ,
on Ruuhu gooto yeɗa goɗɗo goo gomɗinal , on Ruuhu tigi yeɗa goɗɗo goo ɲawndugol ,
goɗɗo goo dokkal fii waɗugol kaawakeeji moƴƴi , goɗɗo goo haalugol ko Alla longini ɗun , goɗɗo goo gandal fii sendindirgol noone ruuhuuji , goɗɗo goo noone haalaaji janani , goɗɗo goo nantingol ɗin haalaaji .
Ko on Ruuhu gooto bajjo waɗata ɗii piiji fow , senditana mo kala e ko mun , wano o yiɗiri non .
Ko ɗun waɗi , wano tawiri non ɓandu ndun ko wooturu , hindu mari tere buy . Tere ɓandu ndun non kadi e ɗuuɗude , ko ɓandu wooturu ɗe mari . Ko wano non wonirani Almasiihu on .
Ko fii ko Ruuhu gooto lootiraɗen fii wonugol ɓandu wooturu . En fow yarnaɗen Ruuhu Alla gooto on , woni non Yahuudiyankeeɓe ɓen , woni Gereekiyankeeɓe ɓen , woni jiyaaɓe ɓen , woni rimɓe ɓen .
Ko fii ɓandu ndun wonaali teral gootal , kono tere buy .
Si koyngal ngal wi'ii wonde : « Ɓay hinaa mi jungo , mi tawdaaka e ɓandu ndun » , ɗun ittataa ko ngal teral e ɓandu ndun .
Si nowru ndun kadi wi'ii wonde : « Ɓay hinaa mi yiitere , mi tawdaaka e ɓandu ndun » , ɗun ittataa ko ndu teral e ɓandu ndun .
Si tawno ɓandu ndun fow wonno yiitere , ko honno ndu naniraynoo ? Maa si ɓandu ndun fow waɗano nowru , ko honno ndu faamiraynoo barngol ?
Kono Alla waɗi teral kala e ɓandu ndun no o faaliraa non .
Si fow wonno teral gootal , ko honto ɓandu ndun wonaynoo ?
Jooni non , tere buy no woodi , kono ɓandu ndun ko wooturu .
Yiitere nden waawataa wi'ude jungo ngon : « Mi hatonjinaa e maa . » Hoore nden kadi waawataa wi'ude koyɗe ɗen : « Mi hatonjinaa e mon . »
Ɗun-le toode , tere ɓandu wa'uɗe wa si no ɓuri lo'ude ɗen , ko ɗen woni hittuɗe ,
e ɗe tanƴiniɗen no ɓuri hayfude ɗen e ɓandu ndun , hiɗen hundiri ɗe teddungal ɓurngal tiiɗude . E hin-le tere men ɓurɗe hersinaade ɗen , ko ɗen ɓurɗen surrude ,
ɗe hersinaaki ɗen kan hatonjinaa e ɗun . Alla waɗiri ɓandu ndun e noone mo ɓureten teddinirde ŋakkiraaɗe ɗen ,
fii wota liddondiral waɗu e nder ɓandu ndun , kono yo ɗe nafindir .
Si teral tampii , ɗeya tere fow tampiday e maggal . Si teral gootal teddinaama , ɗeya tere fow weltoday e maggal .
Ko on ɓandu Almasiihu on , mo kala e mon ko teral e mayru .
Awa , ko Alla adii waɗude e nder moftal ngal , ko sahaabaaɓe , ɗimmun ɗun ko haalooɓe ko Alla longini ɗun , tammun ɗun ko jannooɓe , ɓawto ɗun dokkal fii kaawakeeji moƴƴi , e dokke fii ɲawndugol , e wallugol , e ardagol , e wowlugol e noone haalaaji janani .
Hara fow ko sahaabaaɓe ? Kaa hara fow ko haalooɓe ko Alla longini ɗun ? Kaa hara fow ko jannooɓe ? Kaa hara fow waɗay kaawakeeji moƴƴi ?
Kaa hara fow yeɗa dokke ɲawndugol ? Kaa ko fow yeɗaa wowlugol e haalaaji janani ? Kaa hara fow ko nantinooɓe ɗin haalaaji ?
Kono himmanee dokke ɓurɗe moƴƴude ɗen . Awa mi hollay on kadi laawol ɓurngol moƴƴude ngol .
Hay si mi wowlii e haalaaji yimɓe ɓen e ɗi malaa'ikaaɓe ɓen , si tawii mi alaa giggol , haray ko mi talenhun sila senƴoohun , maa foolifen wonɗo e iidude .
Hay si mi yeɗaama dokkal haalugol ko Alla longinimmi kon e faamu fii gundooji ɗin fow e gande ɗen fow , e hay si mi heɓii gomɗinal haa ka tawata mi dillinay pelle ɗen , si tawii mi alaa giggol , haray hinaa mi fus .
Hay si mi okkitirii keyeeji an ɗin fow fii ɲammingol miskinɓe ɓen , e hay si mi okkitirii ɓandu an ndun fii yo ndu sunne , si mi alaa giggol , ɗun nafataa lan huunde .
Giggol ko muɲal , giggol ko moƴƴuki , giggol nawlataa , giggol mantotaako , hinaa heewungol mawnintinaare .
Ngol waasaa needi , ngol ɗaɓɓataa nafa maggol , ngol yaawataa seytinde , ngol marataa bone .
Ngol weltortaa angal peewal , kono ko goonga ngol weltorta .
Giggol heɲɲay ko woni woo , hingol hoolii ko woni woo , hingol tanƴinii e ko woni woo , hingol wakkilii ko woni woo .
Giggol ngol lannataa haa poomaa . Haalugol ko Alla longini ɗun feƴƴay , haalaaji janani kadi feƴƴay , gandal kadi feƴƴay .
Ko fii gandal men ngal hinaa timmungal , ko haaleten kon e nder ko Alla longini en kon kadi hinaa ko timmi .
Ko fii , nde ko laatii kon aroyi woo , ko timmaa kon feƴƴay .
Wa fewndo ko mi wonnoo paykun , mi wowlirayno wa paykun , mi miijorayno wa paykun , mi ɲaawirayno kadi wa paykun . Ɓay mi wonii mokobaa , mi feƴƴani paykunyaagal .
Hande hiɗen tintora ndaarorgal e noone no niɓɓitiri , kono en yi'oyay kene e kene . Ko mi andi kon hande timmaa , kono mi andiroyay wano Alla andirimmi non .
Jooni non ko ɗii piiji ɗoo tati luttata : ko gomɗinal e tama'u e giggol . Kono ko ɓuri mawnude kon , ko giggol .
Awa ɗaɓɓee giggol ngol , himmanon dokke iwruɗe e Ruuhu Alla ɗen , tentinii haalugol ko Alla longini ɗun .
Ɗun , on wowluɗo e haala janana , haray hinaa yimɓe ɓen o wowlani , ko Alla . Ko fii hay gooto alaa mo faamude , awa kadi ko ruuhu o woni wowlirde ɗin gundooji .
Kono haaloowo ko Alla longini ɗun kon ko yimɓe ɓen o woni yewtude , o tiiɗina ɓe , o wakkilina ɓe , o yarlina ɓe .
On wowloowo e haala janana non ko hoore mun tun o woni tiiɗinde , kono wonɗo haalude ko Alla longini ɗun kon kaɲun ko moftal ngal o woni tiiɗinde .
Miɗo yiɗi on fow yo on wowlu e haala janana , kono ko mi ɓuri faaleede kon ko yo on wonu haalooɓe ko Alla longini ɗun . Ko fii on haaloowo ko Alla longini ɗun no ɓuri wowloowo e haalaaji janani on mawnude , si hinaa hara on neɗɗo nantin ɗun fii no moftal ngal tiiɗiniree .
Jooni non , yo musiɓɓe an , si mi arii ka mon e yewtugol on e haalaaji janani , haray ko honɗun mi nafi on , si wonaa hara ko kongol gandal maa jannde maa haalugol ko Alla longini ɗun maa feɲɲinannde mi woni wowlude ?
Si tawii aalaaji ɗi wuuraa no waɗude hito , wano serdu maa hoddu , si hito majji on laaɓaali , haray ko honno andirton galli majji on ?
E si tawii hito liital ngal laaɓaali , ko hombo eɓɓindantoo hare nden ?
Onon kadi wano non , si tawii on alaa yewtude haala faamotooka e nder ko wowloton e haalaaji janani kon , ko honno ɓe andirta ko wonɗon wi'ude kon ? Ko fii haray ko hendu ndun wonɗon wowlande .
Noone haalaaji buy no woodi e oo aduna , kono alaa e majji ngol alaa firo .
Si tawii non mi faamataa haala ka goɗɗo woni yewtude lan kan , mi wonanay mo janano , kanko kadi o wonanammi janano .
Onon kadi non , ɓay hiɗon himmande dokke iwruɗe e Ruuhu Alla ɗen , yo taw ko fii tiiɗingol moftal ngal wonɗon himmirande ɗen dokke haa feƴƴita .
Ko ɗun waɗi , on wonɗo yewtude e haala janana longinaaka , yo toro fii no waawira nantinirde .
Ko fii si miɗo toraade Alla e haala janana longinaaka , haray ruuhu an on no toraade , kono haray mi alaa faamude .
Awa ko honɗun mi waɗata ? Haray yo mi toror ruuhu , kono yo mi toror kadi faamu , mi beytira ruuhu , kono mi beytira kadi faamu .
Si hinaa ɗun , si a mantirii Alla ruuhu on , ko honno jooɗiiɗo tun e hakkunde heɗotooɓe ɓen jaɓirta « aamiina » e nder ko wonɗaa jarnude kon , ɓay o andaa ko honɗun wonɗaa wi'ude ?
Ko goonga , hiɗa jarnirde no moƴƴiri , kono a tiiɗinaali oya .
Mi jarnii Alla ko tawi kon miɗo wowlude e haalaaji janani ɓuri on on fow .
Kono ka nder moftal , ko haalirgol hakkille an ɗen konguɗi jowi jannayɗi ɓeya ɓuranimmi haalugol konguɗi guluuji sappo e haala janana .
Musiɓɓe an , wota on miijor wa paykoy . E telen-ma ka bone , wonee paykoy tosokoy , kono miijoron wa mokobaaɓe .
Ko fii no windii ka Sariya , Joomiraaɗo on no daali : « Ko yimɓe ɓe haalaaji janani e ɓe kundule janane mi wowliranoyta oo jamaa . Hay ɗun ɓe heɗoytaako lan . »
Awa , haalaaji janani ɗin ko maande fii ɓe gomɗinaa ɓen , hinaa fii gomɗinɓe ɓen . Kono haalugol ko longinaa kon ko maande fii gomɗinɓe ɓen , hinaa fii ɓe gomɗinaa ɓen .
Si tawii moftal ngal fow mottondirii , mo kala no wowlude e haalaaji janani , heɗotooɓe nii tun arii , maa ɓe gomɗinaa , e hara ɓe wi'ataa ko on feetuɓe ?
Kono si tawii fow no haalude ko Alla longini ɗun , mo gomɗinaa maa heɗotooɗo nii tun aru e taweede , ɗun fow faaminay mo fii junuubaaji makko , ɲaawa mo kadi ,
gundooji ɓernde makko nden kadi feɲɲinte , onsay o sujjay ka leydi , o rewa Alla , o qirritoo wonde ko goonga Alla no hakkunde mon .
Musiɓɓe an , ko honno non warreten jooni ? Nde mottondirɗon woo , mo kala e mon no mari beytol , maa jannde , maa ko feɲɲinanaa , maa haala janana , maa noone nantingol . Yo fow waɗire fii tiiɗingol .
Si no wowleede e haala janana , wota ɓuru ɗiɗo maa tato , e yo ɓe lontondir , tawa kadi no woodi nantinoowo .
Si nantinoowo alaa , haray yo wowloowo on deƴƴu ka mottondiral , o yewtitoo ka ɓernde makko , o yewta Alla kadi .
Fii haalooɓe ko Alla longini ɗun ɓen kaɲun , yo ɗiɗo maa tato yewtu , ɓeya taskoo ko yewtaa kon .
Si goɗɗo goo feɲɲinanaama goɗɗun , yo oya on fanku .
Ko fii on fow hiɗon waawi lontondirde haalon ko Alla longini on kon , fii no fow jangira wakkiloo .
Ruuhuuji haalooɓe ko Alla longini ɗun ɓen no yankinanii ɓen haalooɓe ko Alla longini ɗun .
Ko fii Alla hinaa Alla jiiɓoldu , kono ko mo o ɓuttu .
Ko yo rewɓe ɓen deƴƴu ka hakkunde mbatu , wano woniri non e nder mofte gomɗinɓe ɓen fow , ɓay newnanaaka ɓe ka ɓe wowla , kono ko yo ɓe wonu yankiniiɓe wano Sariya on kadi wi'iri non .
Si tawii kamɓe rewɓe ɓen hiɓe faalaa andude e toɓɓe goo , yo ɓe lando moodiɓɓe maɓɓe ɓen tigi ka cuuɗi . Ko fii no hersinanii debbo yewtugol ka hakkunde mbatu .
Kaa ko e mon daaluyee Alla on iwri ? Kaa ko haa e mon onon tun o ari ?
On mo sikki ko haaloowo ko Alla longini ɗun , maa yeɗaaɗo dokkal iwrungal e Ruuhu Alla on , yo o jaɓu wonde ko mi windani on kon ko yamiroore Joomiraaɗo on .
On mo itti yiila e ɗun , wattantaake yiila e makko .
Ko ɗun waɗi , yo musiɓɓe an , himmanee haalugol ko Alla longini on kon , e wota on haɗu wowlee e haalaaji janani .
Kono yo fow warru no haaniri non , hara ko no yaadiri .
Mi andinii on , yo musiɓɓe , fii oo Kibaaru Moƴƴo mo mi feɲɲinani on , mo jaɓuɗon , on mo catiɗon e mun , tabituɗon ,
ɗun ko on mo dandiraɗon kadi , si tawii hiɗon jogori mo no mi feɲɲinirani on mo non , si tawii non hinaa non , haray on gomɗinii mo meere .
Ko adii kon , ko ko mi hendii kon mi feɲɲinani on : Almasiihu on ko fii junuubaaji men ɗin maayiri , wano windori non ka defte annabaaɓe ɓen ,
o surraa , o immintinaa ka ɲalaande tammere , wano windori non ka defte annabaaɓe ɓen .
Oo wi'eteeɗo Petruusu yi'ii mo . E hoore ɗun kadi sappoo e ɗiɗooɓe ɓen yi'ii mo .
Ɓawto ɗun , ɓuri musiɓɓe teemeɗɗe njowo yiidi mo nde wootere , ɓe tawata ɓurɓe ɓen e hakkunde maɓɓe no wuuri fewndo ɗoo , woɓɓe ɓen maayiino .
Ɓawto ɗun kadi Yaaquuba yi'i mo . E hoore ɗun , sahaabaaɓe ɓen fow yi'i mo .
Ɓawto ɓenɗon fow , o hollitii e an min kadi oo wa'uɗo wa jibinaaɗo hewtaali .
Ko fii hari min mi hewtaa sahaabaaɓe ɓen , mi handaa kadi e noddeede sahaabaajo , ko fii miɗo cukkotonoo moftal Alla ngal .
Ko sabu moƴƴere Alla nden waɗi si mi woni ko mi woni kon . Awa kadi moƴƴere makko nden e telen-ma an wonaali meere . Ka liddu ɗun , mi gollii ɓuri ɓe ɓe fow . Kono fow e mun hinaa min , kono ko moƴƴere Alla wonde e an nden .
Ko ɗun waɗi , woni ko min , woni ko kamɓe , ko ɗunɗoo men waajii , ko ɗun kadi gomɗinɗon .
E hin-le , si men waajike wonde Almasiihu on immitike e hakkunde mayɓe ɓen , haray ko honno woɓɓe e mon wi'irta wonde ummutal mayɓe alaa ?
Si tawno ummutal mayɓe alaa , harayno Almasiihu on tigi immitaaki .
Awa si tawii Almasiihu on immitaaki , haray waaju amen ngun ko meere , gomɗinal mon ngal kadi ko meere .
Haray kadi ko men seeditotooɓe fenaande e fee Alla , ko fii men seeditanike Alla wonde o immintinii Almasiihu on , hara-le o immintinaali mo si tawno mayɓe ɓen immitotaako .
Ko fii si tawno mayɓe ɓen immitotaako , harayno Almasiihu on kadi immitaaki .
E si tawii Almasiihu on immitaaki , haray gomɗinal mon ngal ko meere , haray haa jooni hiɗon e nder junuubaaji mon ɗin .
Harayno mayduɓe e gomɗinal Almasiihu on ɓen ko hayruɓe .
Si tawii ko e nder oo aduna tun tanƴinorɗen Almasiihu on , haray e hakkunde yimɓe ɓen fow ko enen ɓuri yurmude .
Kono jooni non pellet Almasiihu on immintinaama e hakkunde mayɓe ɓen , ko kanko woni arano e ɗun e nder mayɓe ɓen .
Ɓay mayde nden ko sabu neɗɗo gooto ardi , ummutal mayɓe ɓen kadi ko sabu neɗɗo gooto ardi .
Wano fow maayiri sabu Aadama non , ko wano non kadi fow wuuritirta sabu Almasiihu on .
Kono mo kala e saffewol mun . Ko Almasiihu on woni arano on , si hikka ɗon jeyaaɓe Almasiihu on ɓen , ɲande ardu makko ndun .
Ontuma , darngal daroo , ka o jonnitata ɗon laamu ngun Alla Baabaajo on , ɓawto bonnugol kala laamu e kala bawgal e kala doole .
Ko fii bee Almasiihu on laamoo haa tuma o watti ayɓe makko ɓen fow ka ley koyɗe makko .
Gaɲo sakkiteteeɗo muleede on , ko mayde nden .
Ko ɗun waɗi si Alla waɗii fow ka ley koyɗe makko . Kono si wi'aama fow yankinanaama mo , ka haqiiqa , haray on Yankinanɗo mo kala huunde tawaaka .
E nde piiji ɗin fow yankinanoyaa mo , onsay Ɓiɗɗo on tigi yankinanto on Yankinanɗo mo kala huunde , fii no Alla wonira fow e ɗi fow .
Awa ko honɗun wonɓe lootanaade mayɓe ɓen maande kisiyee waɗata ? Si tawii mayɓe ɓen immitotaako few , haray ko fii honɗun ɓe lootantoo maande kisiyee fii maɓɓe ?
Enen non fii honɗun saa'i kala hiɗen e masiibo ?
Ɲande woo miɗo weeɓitanii mayde nden . Miɗo seedintini ɗun , yo musiɓɓe an , wano mi mantori on non e nder humondiral e Iisaa Almasiihu Joomi men on .
Si tawii ko e faale neɗɗanke mi haɓiri kulle ɗen ka saare Efeesi , haray ko nafa honɗun mi heɓoyta ? Si tawii mayɓe ɓen immitoytaako : « Haray ɲaamen , yaren , ɓay jango en maayay . »
Awa wota on ɗaynito , ko fii wondiɓɓe bonɓe bonnay jikkuuji moƴƴi .
Awa artee e ko feewi kon , wota on waɗu junuubu . Ko fii woɓɓe ɓen maraa gandal fii andugol Alla , ko fii hersingol on mi wowliri ɗun .
Kono goɗɗo no gasa wi'ude : « Ko honno mayɓe ɓen immitoroyta e ko ɓandu hondu ɓe ardoyta ? »
Ko an yo njofoojo , ko sankataa kon fuɗataa si maayaali .
Ko sankataa kon hinaa ɓandu aroyooru ndun , kono ko abbere nii tun , no gasa ngawri maa awdi goo .
E hoore ɗun , Alla yeɗa nden abbere ɓandu no o faaliraa , awdi kala o yeɗa ɗun ɓandu ko hawrani ɗun .
Ɓandu fow wonaa gootun : wonndu ko ndu neɗɗanke , wonndu goo ko ndu kulle , wonndu goo kadi ko ndu colli , wonndu goo kadi ko ndu liƴƴi .
No woodi kadi tagooje kammuyankeeje e tagooje adunayankeeje , kono ŋari tagooje kammuyankeeje ɗen no serti e ŋari tagooje adunayankeeje ɗen .
Naange ngen no mari ŋari mun feere , lewru ndun no mari ŋari mun feere , koode ɗen kadi no mari noone ŋariiji mun sertuɗi .
Awa ko nii kadi wonirani ummutal mayɓe ɓen : si ɓandu ɲolayndu sankaama , ko ndu ɲolataa immitoytoo .
Si ɓandu ɲiddundu sankaama , ndu immitodoyto e darja . Si ɓandu lo'undu sankaama , ndu immitodoyto e doole .
Si ɓandu adunayankeeru sankaama , ndu immitoyto ruuhuyankeeru . Si ɓandu adunayankeeru no woodi , haray ɓandu ruuhuyankeeru no woodi .
Ko ɗun waɗi si no windii : « Aaden arano on , ɗun ko Aadama , heɓi ngurndan , o wuuri . » Kono Aadama sakkitoro on ko ruuhuyankeejo yeɗoowo ngurndan .
Hinaa arano on woni ruuhuyankeejo on , kono ko ɓanduyankeejo , ko ko hikkii ɗon kon woni ruuhuyankejun ɗun .
Neɗɗo arano on ko e leydi ndin suutaa , ko mo ka leydi , neɗɗo ɗimmo on kaɲun ko ka kammu iwri .
Ɓen ɓe ka leydi no wa'i wa mo ka leydi on , ɓen ɓe ka kammu kadi no wa'i wa on mo ka kammu .
Ko wano nanditirɗen e mo ka leydi on non , ko wano non kadi nanditiroyten e oo mo ka kammu .
E hino ko mi woni wi'ude kon yo musiɓɓe an . Ka ɓandu ndun e ƴiiƴan ɗan waawaali heɓude geɓal ka laamu Alla ɗon , ko ɗon kadi woni ko ɲolata heɓataa geɓal e ko ɲolataa kon .
Awa e hino , miɗo wowlande on gundoo : en fow en maayataa , kono en fow en waylete ,
e nder saa'ihun nii , yeru maƴaango yiitere , ka wuttaandu liital sakkitoral . Ko fii ngal wuttete , mayɓe ɓen immitoo ko bontataa , onsay enen non en waylete .
Onsay bee nduu ɓandu ɲolayndu lontiniree ndu ɲolataa , awa kadi ɓandu maayayndu ndun lontiniree ndu maayataa .
Nde ndun ɓandu ɲolayndu lontiniraa ndu ɲolataa , e nde ɓandu maayayndu ndun lontiniraa ndu maayataa , onsay daalol windiingol ngol laatoto , wonde : « Mayde nden moɗaama e nder polgal . »
« Ee mayde , ko honto polgal maa ngal woni ? Ee mayde , ko honto ndagawal maa ngal woni ? »
Kono ndagawal mayde ko junuubu , awa kadi doole junuubu ko Sariya .
Yo mantoore wonan Alla , on Yeɗuɗo en polgal immorde e Iisaa Almasiihu Joomi men on .
Awa yo musiɓɓe an yiɗaaɓe , wonee tabituɓe ɓe dillintaako , ɓurtee ɓeydaade e golle Joomiraaɗo on , e hoore andugol wonde , golle mon ɗen e telen-ma Joomiraaɗo on hinaa meere .
E telen-ma mottindirgol fii wallitagol yimɓe Alla ɓen , waɗiree onon kadi wano mi yamiriri mofte wonɗe Galaasi ɗen non .
Yo mo kala e mon heɓu ko anniyii , wallini feere beru maral makko ngal ka ɲallal aranal e nder yontere nden , ɗun ko alattiire nden , fii wota on habbo haa tuma mi ari fii mottindirgol ɗun .
Ɗun , nde mi aroyi , mi wattiday e ɓe suɓiɗon ɓen dokke mon ɗen , wondude e ɓataake , ɓe naɓa Yerusalaam .
Si tawoyii non bee mi yaha min tigi , mi yaadoyay e maɓɓe .
Mi yahoyay ka mon nde mi taƴitoyi Masedonii , ko fii mi rewoyay Masedonii .
No gasa mi ɲallidoyay e mon , maa toode mi ruumida e mon , fii no ardoron mi ka mi yahata ton .
E ngol laawol ɗoo mi faalaaka rewude ka mon e hoore hawjere , kono miɗo tanƴinii wondugol e mon seeɗa , si Joomiraaɗo on newnii .
Kono fow e mun , mi wonay Efeesi haa ka Juldeere Pentakosta .
Ko fii dambugal njanal udditanike golle an nden , awa kadi ayɓe ɓen no ɗuuɗi .
Awa si Timotee hewtii , waɗiree noone no o hulirtaa hakkunde mon , ko fii himo gollira wa an min e nder golle Joomiraaɗo on .
Awa wota gooto aybin mo . Neltee mo e jam fii no o hewtira ka an . Ko fii miɗo habbodi mo e musiɓɓe ɓen .
Telen-ma oo musiɗɗo an Apoloosi , mi wakkilinii mo fota fii yaadugol e musiɓɓe ɓen ka mon , hinaa non ɗun woni faale makko on fewndo ɗoo . Kono o yahoyay nde o heɓi fajuhun .
Wattanee yiila tabiton e nder gomɗinal ngal , wakkiloɗon , tiiɗon .
Ko waɗoton woo waɗiree giggol .
Mi yamirii on kadi yamiroore goo , yo musiɓɓe an . Hiɗon andi ko ɓeynguure Astefaana nden adii gomɗinde e nder Akaaya , ɓe woni kadi e kurkanagol yimɓe Alla ɓen .
Awa onon kadi yankinanee ɓen yimɓe e kala gollidooɓe e maɓɓe .
Awa miɗo weltori arugol Astefaana ngol , e Fortunaatusa e Akayuuka , ɓay ɓe waɗanii lan ko on waawataano waɗande lan .
Ko fii ɓe wallintinii wonkii an kin wano ɓe wallintiniri wonkiiji mon ɗin non . Awa manee sifa ɓen yimɓe .
Moftal ngal Aazii salminii on . Akiila kadi e Piriskiila , wondude e moftal wongal ka suudu maɓɓe ngal , salminii on fota e innde Joomiraaɗo on .
Musiɓɓe ɓen fow salminii on . Salmondiree , hirbondiron hirbondiral laaɓungal .
Min Puulusa , mi salminirii on jungo an ngon tigi .
On mo yiɗaa Joomi on , yo o laato huɗaaɗo . Yo Joomi on aru !
Yo moƴƴere Iisaa Joomi on wonu e mon .
Miɗo yiɗi on on fow sabu Iisaa Almasiihu on . Aamiina !
Immorde e an min Puulusa , mo Alla hoddiri wonugol sahaabaajo Iisaa Almasiihu on , wondude e oo musiɗɗo wi'eteeɗo Timotee , haa e ngal moftal Alla wongal Korenti , e gomɗinɓe wonɓe Akaaya ɓen fow .
Yo moƴƴere e ɓuttu wonan on immorde e Alla Baaba men , e Iisaa Almasiihu Joomi on .
Mantoore wonanii Alla , Ben Iisaa Almasiihu Joomi men on , on Baabaajo yurmeteeɗo e on Alla Jom wakkilaare fow ,
on wakkilinoowo en e nder kala tampereeji men , fii no enen kadi waawiren wakkilinirde ɓen wonɓe e nder kala noone tampereeji wakkilaare nde heɓirɗen Alla nden enen tigi .
Ko fii , ko wano tampereeji Almasiihu on layirta e hoore men non , ko wano non wakkilaare men nden layirta immorde e Almasiihu on .
Si tawii men tampii , ko fii wakkilaare mon nden e fii kisiyee mon on . Si tawii men wakkilinaama , ko fii no wakkilinireɗon , no wawnireɗon ŋaɲɲaade tampereeji gooti e ɗi men woni naɓude ɗin .
Tama'u amen on e telen-ma mon ko selluɗo , ko fii meɗen andi , wano tawdiraɗon non e tampereeji amen ɗin , ko wano non tawdiraɗon e wakkilaare amen nden .
Men faalaaka yo on ronku andude , yo musiɓɓe amen , tampereeji heɓuɗi men ɗin Aazii ɗi men sonjiraa , haa ka tawata alaa hattoode toonin doole amen ɗen , haa men taƴii hay wuurugol .
Kono menen e hoore amen tigi , meɗen felliti men fawaama mayde , fii wota men fawu hoolaare amen nden e hoore amen menen tigi , kono e Alla on Immintinoowo mayɓe ɓen .
Ko on jattini men , jattinoyta men kadi e sifa nden mayde . Hiiyii , meɗen tanƴinii , o jattinoyay men
e nder ko faaborton men torndeeji kon . Ko non Alla jaabinirta torndeeji ɗi ɗuuɗuɓe torantoo men ɗin . Ko ɗun waɗi si yimɓe ɗuuɗuɓe jarnay Alla fii amen .
Ko men woni mantorde kon , ko ko ɓernde amen nden ɓanginani men kon , wonde men wuuririi e oo aduna , tentinii telen-ma mon , nunɗal e haqiiqa ko iwri ka Alla , hara hinaa ko iwri e faamu neɗɗanke , kono ko e sulfu Alla on .
Ko fii ko men woni on windande kon fow , ko ko waawoton jangude faamon . E miɗo tanƴinii on faamay ɗun fota ,
wano fuɗɗorɗon faamude non wonde ko men ɓe mantorton . Onon kadi ko on ɓe men mantorta ɲande ardu Iisaa Joomi men on .
E nder nden hoolaare , hari miɗo faalanoo yahude ka mon , fii no heɓiron faabo Alla goo kadi .
Si mi iwriino ka mon , mi feƴƴa Masedonii . Nde miɗo iwta Masedonii , mi artira ka mon kadi fii no walliron mi no mi hewtira ka diiwal Yahuuda .
E nder anniyagol an ɗun , taw si hara mi miijitaaki ? Kaa hara on sikku ɗen eɓɓooje an ko eɓɓooje neɗɗanke , haa ka tawata no e an « hiiyii » e « oo'o » ?
No Alla woniri sella-findeejo non , ko non tawiri kongol ngol men hewtini on ngol wonaa ngol « hiiyii » e « oo'o » .
Ko fii Ɓiɗɗo Alla on , ɗun ko Iisaa Almasiihu on , mo min e Silaasi e Timotee men waajii on fii mun on , hinaa mo « hiiyii » e « oo'o » , kono ko « hiiyii » woni e makko .
Fodooje Alla ɗen fow ko « hiiyii » e makko , awa kadi ko kanko wi'irten Alla « aamiina » fii mangu makko ngun .
Ko Alla woni fellintinanoowo en fow wonde hiɗen humondiri e Almasiihu on . Ko kanko kadi suɓii en ,
o maandiniri en maande makko nden , ɗun ko tolmugol Ruuhu makko on ka ɓerɗe men .
Alla ko seedee an : ko fii wota mi aanin on haɗi mi yiltitoo Korenti .
Hinaa fii meɗen laamii on e hoore gomɗinal mon ngal , kono ko men gollidooɓe e mon fii weltaare mon nden , ɓay hiɗon tabiti e nder gomɗinal ngal .
Min tigi mi aadii wota mi yiltitodu ka mon e sokola .
Ko fii min , si mi sokolinii on , haray ko hombo waawi lan weltinde , si hinaa onon heɓirɓe lan sokola ɓen ?
Mi windiranii on nii fii wota mi heɓir haanuɓe weltinde lan ɓen sokola nde mi aroyi . Miɗo joganii on fow ndee hoolaare wonde , weltaare an nden ko nde mon on fow .
Ko e nder annde tiiɗunde e mettu ɓernde e gonɗi tiiɗuɗi mi windani on , hinaa non fii sokolingol on , kono ko fii no andiron giggol tiiɗungol ngol mi joganii on ngol .
Si tawii goɗɗo e mon wonii sabu annde , haray hinaa min o aanini , kono ko on fow , maa woɓɓe e mon , ( fii wota mi wowlu haa feƴƴita ) .
Feloore nde ɓurɓe ɓen e hakkunde mon fawi mo nden , yonay on neɗɗo .
Haray jooni hiɗon haani mo yaafaade wakkilina , fii wota o sonjor sokola feƴƴituɗo .
Awa mi torike on hollugol mo giggol .
Ko fii , ko mi windirannoo on , ko fii ndarndagol on annda si hiɗon ɗoftii ko woni woo .
Ko fii kala mo yaafaniɗon , mi yaafanto mo min kadi . Telen-ma an min , si no woodi ko mi yaafoo , ko fii mon mi yaafori , e yeeso Almasiihu on ,
fii wota en accu Ibuliisa foola en , ko fii wonaa wa si en andaa eɓɓooje makko ɗen .
Fewndo ko mi hewti Turuwaasi fii feɲɲingol Kibaaru Moƴƴo Almasiihu on , mi tawi Joomiraaɗo on no udditanimmi dambugal .
Kono tawi ɓernde an nden waalanooki , ɓay mi tawaali ɗon oo musiɗɗo an wi'eteeɗo Tiituusa . Onsay mi waynitii ɓe , mi fokkitani Masedonii .
Yo mantoore wonan Alla , on Wonɗo en okkude polgal soono woo e nder humondiral men e Almasiihu on , on Wonɗo en huutorde fii feɲɲingol nokku kala urngol andugol Almasiihu on .
Awa e hakkunde wonaaɓe dandeede ɓen , e hakkunde wonɓe mulude ɓen , hiɗen wa'ani Alla wa angiri uurundi ndi Almasiihu on weeɓitani mo :
hiɗen wonani woɓɓe ɓen barngol mayde nawrayngol e mayde , hiɗen wonani ɓeya ɓen urngol ngurndan nawrayngol e ngurndan . Ko neɗɗo hombo gaynata sifa ɗen golle ?
Ko fii men wa'aa wa woɓɓe , baanorɓe daaluyee Alla on , kono ko e nder haqiiqa men yewtirta e innde Alla , e yeeso Alla e nder humondiral amen e Almasiihu on .
E hara men fuɗɗitoto fahin kuljude hoore amen ? Kaa men hatonjinay e ɓataake kuljuɗe fii amen wano woɓɓe goo ? Kaa ko onon haani waɗangol men ɗun ?
Ko onon tigi woni ɓatakuru amen , windiindu ka ɓerɗe amen , ndu yimɓe ɓen fow jangi , faami .
No laaɓi , ko on ɓatakuru Almasiihu on , ndu menen tigi men yottini , ndu tawata hinaa ndaha windiraa , kono ko windiraandu Ruuhu Alla Wuuruɗo on , ndu tawata hinaa e hoore alluuje kaaƴe windaa , kono ko ka ɓerɗe mon .
Ko ɗun woni hoolaare nde men jogii immorde e Almasiihu on yeeso Alla .
Hinaa wonde meɗen mari feere waɗugol goɗɗun menen tigi , wa ko iwrata e mbawdi amen menen tigi . Kono mbawdi amen ndin ko e Alla iwri .
O wawnii men kadi wonugol yangantooɓe ahadi heyri ndin , hara hinaa tippude e bindol sariya on , kono ko tippude e Ruuhu Allaahu on . Ko fii bindol ngol waray , kono Ruuhu on wurnay .
Sariya Muusaa windiranooɗo kalfe e hoore alluuje kaaƴe on arduno e ngun mangu haa ka tawata Isra'iilayankeeɓe ɓen waawataa ndaarude yeeso Muusaa ngon sabu on annoora feƴƴoowo wonnooɗo ka yeeso makko . Si tawii golle on Sariya nawroowo e mayde ardii e sifa ngun mangu ,
haray ko haa honto non golle Ruuhu Allaahu on ɓuri mawnude !
Si tawii ko nawrata en e ɲaawoore kon mawninaama , haray ittii e sikke ko haa honto ko waɗata en feewuɓe yeeso Alla kon ɓuri mawnude !
Hiɗen waawi hay wi'ude wonde ngun mangu feƴƴungu fuutoraama mangu mun ngun fow , si ngu eɓɓindiraama e ɓurngu mawnude ngu hande ngun .
Si tawii ko feƴƴata kon heɓii mangu , haray ko haa honto ko luttata kon mawnata !
Awa oo tama'u ɗoo no okki en hoolaare tiiɗunde .
En waɗirtaa wano Muusaa non , on waɗaynooɗo tiggaare ka yeeso mun , fii wota Isra'iilayankeeɓe ɓen yi'u rawnoode annoora makko feƴƴoowo on .
Kono , e nder miijooji maɓɓe ɗin , ɓerɗe maɓɓe ɗen yoorii . Ko fii , haa weetaango hande ngoo , si ahadi hinndi ndin janga , taway haa hande nden tiggaare no woodaa . Nde ittaaka , ko fii ko e Almasiihu on tun nde muti .
Haa weetaango hande ngoo , si Sariya Muusaa on janga , taway tiggaare no wirni ɓerɗe maɓɓe ɗen .
Kono si fewta e Joomiraaɗo on , taway tiggaare nden ittaama ka ɓerɗe maɓɓe .
E hin-le Joomiraaɗo on ko Ruuhu , awa kadi ko ka Ruuhu Joomiraaɗo on woni ɗon , ko ɗon ndimu ngun woni .
Enen , ɓe geece mun buumaaki ɓen fow , jalbirɓe mangu Joomiraaɗo on wa ndaarorgal , hiɗen e nder wattegol mbaadi makko , mangu e hoore mangu , immorde e Joomiraaɗo on , ɗun ko on Ruuhu .
Ko ɗun waɗi , ɓay Alla yeɗii men ɗen golle e nder yurmeende makko nden , maayu ɓernde heɓataa men .
Men sali kala ko suuɗii hersinii , men wuurirtaa kadi ƴoyre , men ɓoylataa kadi daaluyee Alla on , kono ko e nder ko men feɲɲinta goonga on kon , ɗun holnay kala ɓernde neɗɗanke fii amen yeeso Alla .
Si tawii haa jooni Kibaaru Moƴƴo mo men waajotoo on no niɓɓitii , haray ko wonɓe mulude ɓen o niɓɓitani ,
ɗun ko ɓen ɓe gomɗinaa , ɓe tawata alla nguu jamaanu wuminii miijooji mun , fii wota ɓe yi'u jalbeendi Kibaaru Moƴƴo ɓanginɗo mangu Almasiihu on , on wonɗo mbaadi Alla .
Hinaa fii amen tigi men woni waajaade , kono ko fii Iisaa Almasiihu Joomi on men woni waajaade , menen non ko men kurkaaɗi mon sabu Iisaa .
Ko fii ko on Alla daaluɗo : « Yo ndaygu ngun jalbu ka nder niwre » , ko kanko kadi jalbini ɓerɗe amen ɗen , fii ndaygingol e amen andal mangu Alla wongu e yeeso Almasiihu on ngon .
Enen jogiiɓe ngun ngalu , hiɗen wa'i wa looɗe leydi , fii no andiree wonde ngal bawgal mawngal ko e Alla iwi , hinaa e amen .
Men ɓittiraama nooneeji ɗin fow , kono men muncaaki . Men jiɓii , kono men taƴaaki .
Men cukkaa , kono men hawkaaka . Men liɓaa , kono men hayraali .
Meɗen wondi e mayde Iisaa nden saa'i kala ka ɓalli amen , fii no ngurndan Iisaa ɗan feeɲira ka ɓalli amen .
Ko fii enen wurɓe ɓen soono woo , hiɗen weeɓitanaa mayde nden sabu Iisaa , fii no ngurndan Iisaa ɗan kadi feeɲira e ɓalli men maayooji ɗin .
Ko non men weeɓitorani mayde nden fii no heɓiron ngurndan .
Wano windori non : « Mi gomɗinii , ko ɗun waɗi si mi wowli . » Menen kadi ɓay ko noone gomɗinal gootal men mari , meɗen gomɗini , ko ɗun waɗi si meɗen wowlude ,
e nder andugol wonde , on Immintinɗo Iisaa Joomi on , o immintiniday en kadi e Iisaa , o weeɓitida men e mon yeeso makko .
Ko fii , ɗun fow ko woni ardude ko fii mon , fii yo sulfu on ɓurtu hewtude yimɓe ɗuuɗuɓe , fii no yettooje ɗen ka mangu Alla laatora ɗuuɗuɗe .
Ko ɗun waɗi si maayu ɓernde heɓataa men . Hay si ɓandu amen ndun ɲolii , kono haray nder amen on no heyɗitude ɲande woo ɲande .
Ko fii oo saa'i satteende e fanɗude mun , o rimanay en darja tedduɗo poomayankeejo ɓurɗo oo saa'i satteende .
Ko fii menen , wonaa ko yi'otoo kon men waɗi hakkilaaji amen ɗin e mun , kono ko ko yi'otaako kon men waɗi hakkillaaji amen e mun . Ko fii ko yi'otoo kon , ko ko feƴƴata , ko yi'otaako kon , ko ko luttata haa poomaa .
Hiɗen andi wonde , si tawii ɗii togooji ɗi hoɗuɗen e mun ka leydi ɗoo , ( e maanaa ɓalli men ɗin ) , aru e bonneede , haray hiɗen mari suudu ndu Alla eɓɓani en , ɗun ko wonunde poomayankeere , nde tawata hinaa juuɗe neɗɗanke moƴƴiniraa .
Awa kadi e nder ɗin togooji , hiɗen woytaade fii faale ɓornagol wonunde kammuyankeere nden ,
tawa ko en ɓorniiɓe , hara tawetaake ko en darorɓe nii .
Ko ɗun waɗi , enen wonɓe e nder ɗin togooji , hiɗen woytaade , hiɗen sonjii , ɓay en faalaaka laataade ɓortiiɓe , kono hara ko ɓorniiɓe , fii no ngurndan ɗan moɗira mayde nden .
Awa on Hebulinɗo en fii nden eɓɓoore ko Alla , on Tolmuɗo Ruuhu mun on e men .
Awa hiɗen heewi soono woo wakkilaare . Hiɗen andi kadi fodde hiɗen wondi e nduu ɓandu , haray hiɗen woɗɗondiri e Joomiraaɗo on .
Ko fii , ko gomɗinal ngal woni en ardaade , hinaa giiɗe ɗen .
Hiɗen heewi wakkilaare , ko ɓurɗen faaleede ko seedugol e nduu ɓandu hoɗa moggo Joomiraaɗo on .
Ko ɗun waɗi , wonduɗen e nduu ɓandu maa seeduɗen e mayru , himme men ɗen ko welegol Joomiraaɗo on .
Ko fii en fow en darnete ka yeeso ɲaawirde Almasiihu on , fii no o jonnitira mo kala njoddi kuuɗe mun ɗe o waɗunoo ka aduna , woni ko ko moƴƴi , woni ko ko boni .
Awa , ɓay men andii ko woni hulugol Joomiraaɗo on , meɗen ɗaɓɓude no men fellintinira yimɓe ɓen . Alla no andi ko men homɓe , awa miɗo tanƴinii onon kadi ka nder ɓerɗe mon hiɗon andi men .
Men alaa kuljude hoore amen kadi , kono ko dalil men woni on jonnude fii no mantoron men , fii no waawiron jaaborde ɓen wonɓe mantorde ko woni e kene kon edii ɓe mantorde ko woni e ɓernde kon .
Si tawii ko men wiliiɓe , haray andee wonde ko fii Alla men wilanii . Si tawii kadi non meɗen selli , haray andee wonde ko fii mon men sellani .
Ko fii giggol Almasiihu on no laamii men , menen ɓee fellituɓe ɗunɗoo : aaden gooto maayanii fow , awa fow maayii .
O maayanii fow , fii wota wurɓe ɓen wuuran hoore mun hande kadi , kono yo wuuran Mayɗo immintinaa fii maɓɓe on .
Ɗun haray gila jooni men jogoraa hay gooto e noone no yimɓe oo aduna jogorta goɗɗo non . Hay si tawiino hari men jogoriino Almasiihu on wano non , jooni men jogoraa mo non hande kadi .
Si tawii goɗɗo no humondiri e Almasiihu on , haray ko o tagudi heyri , haray piiji kiɗɗi ɗin feƴƴirii mo , haray piiji ɗin fow wontii kesi .
Ɗun fow ko immorde e Alla woni , on Moƴƴintinɗo hakkunde men e makko rewrude e Almasiihu on . O yeɗi men menen kadi golle moƴƴintingol hakkunde yimɓe ɓen e makko kanko Alla .
Ko fii Alla moƴƴintinii hakkunde makko e aduna on rewrude e Almasiihu on , e ɓaawo joganagol yimɓe ɓen bonnereeji maɓɓe ɗin , o halfinii men menen kadi kongol moƴƴintingol hakkunde yimɓe ɓen e makko .
Awa ko men ɓe Almasiihu on immini wa si tawii Alla no rewrude e amen fii waajagol . Awa men jeejii on e innde Almasiihu on : wonee weldituɓe e Alla .
On mo junuubu alaa e mun , ɗun ko Iisaa Almasiihu on , Alla waɗii mo junuubu fii men , fii , sabu humondiral men e Almasiihu on , no woniren feewuɓe Alla .
Ɓay ko men gollidooɓe , men wakkilinii on wota on jaɓir sulfu Alla on meere .
Ko fii himo daali : « Mi jaabinanii ma ka saa'i sulfu , ka ɲalaande kisiyee mi faabike ma . » Awa mi andinii on ko fewndo ɗoo woni saa'i sulfu on , awa kadi ko ɲalaande kisiyee nden nii .
Awa men wonataa sabu peggal woo e hoore hay gooto , fii wota golle amen ɗen wonu huunde felniinde .
E kala huunde men ɓanginay ko men kurkantooɓe Alla , e nder ŋaɲɲanɗe buy , e nder tampereeji ɗin e ŋakkireede , e nder anndeeji ,
e nder pigge e kaseede e murtaneede , e golleeji sattuɗi e angal ɗoyngol e heege .
Meɗen feɲɲinira ɗun laaɓal e gandal e muɲal e moƴƴuki e Ruuhu Seniiɗo on e giggol ngol alaa faasiqankaaku ,
wondude e daaluyee goongaajo on e bawɗe Alla ɗen , peewal ngal wona aala amen haɓirɗo e hiwitorɗo .
E hoore meɗen teddinee e meɗen hoynee , meɗen wowlee ko boni e meɗen wowlee ko moƴƴi . Meɗen jogoree wa fenooɓe , hara-le ko men wowlooɓe goonga .
Men jogoree wa ɓe andaaka fii kala meɗen andaa , wa wonɓe maayude e hin-le meɗen wuuri , maa wa wonaaɓe letteede fii kala men waraaka ,
wa sokolnaaɓe e hin-le saa'i kala meɗen weltii , wa ɓilliiɓe hara-le meɗen alɗinde ɗuuɗuɓe , wa ɓe alaa huunde e hin-le meɗen mari fow .
Ko onon yo ɓe Korenti , men haalanii on ko woni e amen kon , meɗen yaɲɲani on ɓerɗe amen ɗen .
Men faaɗinanaali on ɓerɗe amen ɗen , kono ko onon tigi faaɗinani men ɓerɗe mon ɗen .
Awa miɗo yewtira on wa fayɓe an : onon kadi waɗiranee men wano men waɗirani on non , udditanon men ɓerɗe mon ɗen !
Wota on humondir e ɓe gomɗinaa ɓen . Ko fii ko humondiral hongal woni hakkunde peewal ngal e angal peewal ngal ? Maa ko kawtital hongal woni hakkunde ndaygu e niwre ?
E ko nanondiral hongal woni hakkunde Almasiihu on e Ibuliisa ? E ko geɓal hongal gomɗinɓe ɓen e ɓe gomɗinaa ɓen hawti ?
E ko ahadi hondi wondi suudu Alla ndun e sanamuuji ɗin ? Ko fii , ko enen woni suudu Alla Wuuruɗo on , wano Alla daaliri non : « Mi hoɗay , mi jinda hakkunde maɓɓe , mi wona Alla maɓɓe , ɓe wona jamaa an . »
Ko ɗun waɗi si Joomiraaɗo on daali : « Iwee e hakkunde maɓɓe , seedon , wota on meemu ko laaɓaa , min mi jaɓɓoyto on .
« Mi wonanay on Baaba , onon wonanon mi ɓiɓɓe worɓe e ɓiɓɓe rewɓe . Ko Joomiraaɗo Jom Bawgal on daali ɗun . »
Ɓay non hiɗen mari wano ɗii fodaariiji , yo yiɓɓe , laɓɓinoɗen e kala ko tuuninta ɓandu ndun e ruuhu on , e hoore timmingol laaɓal ngal e nder kulol Alla .
Wernee men ka ɓerɗe mon , ko fii men fawɲaaki hay e gooto , men bonnaali kadi hay gooto , awa kadi men huutoraali hay gooto .
Hinaa fii felugol on mi wi'iri ɗun , ko fii hari mi wi'uno wonde hiɗon ka ɓerɗe amen , woni ngurndan , woni mayde .
Miɗo mari hoolaare tiiɗunde e telen-ma mon , miɗo mari ko mi mantora fii mon fota , miɗo wakkilinaa fota , miɗo heewi weltaare e nder ɗii satteendeeji amen fow .
Ko fii gila men hewti Masedonii , men heɓaali feere no men fowtora hay seeɗa , men tampiniraama noone fow , gere ka kene , kulol ka nder .
Kono Alla , Wakkilinoowo miskinɓe ɓen , o wakkilinirii men ardu Tiituusa ndun .
Wonaa non ardu makko ndun tun o wakkiliniri men , kono kadi , ko wakkilaare nde wakkilinɗon mo nden . O sifanike men faale mon tiiɗuɗo on e gonɗi mon ɗin e cataare mon nden fii an . Ɗun waɗi haa weltaare an nden ɓurti tiiɗude .
Hay si tawii mi sokolinirii on ɓatakuru an ndun , mi ninsaa ɗun jooni , hay si tawii miɗo ninsunoo . Ko fii miɗo sutii wonde ndun ɓatakuru ko sokolini on ko haa seeɗa .
Fewndo ɗoo miɗo weltii , hinaa non fii ko sokolɗon kon , kono ko fii ko sokola mon on addi on e tuubuubuyee kon , ko fii on sokoliniraama no Alla yiɗiri , ɓay on heɓiraali men bone woo .
Ko ɗun waɗi , sokola mo Alla yiɗi on adday tuubuubuyee nawroowo e kisiyee mo en ninsataa , e hin-le sokola oo aduna ko addata ko mayde .
Awa on yi'ii ko oo sokola mo Alla yiɗi waɗi e mon kon : ɗun ko wakkilaare , e faale danditagol tooɲe , e ko tikkuɗon kon , e ko ŋalɗuɗon fii bone waɗaaɗo on , e faale mon moƴƴo fii yi'itugol lan , e cataare mon nden , e hebulaare mon nden fii donkingol bonnuɗo on . On holliri noone fow wonde on tawaaka e nduu muraadu .
Awa si mi windanii on , hinaa sabu fawɲiiɗo on , maa fawɲaaɗo e mun on , kono ko fii no jogitorɗon men non feeɲirana on onon tigi yeeso Alla .
Ko ɗun waɗi si men wakkilinaa . Kono e hoore nden wakkilaare amen , men ɓurti weltorde weltaare nde Tiituusa weltinaa nden , on mo on fow weltinɗon ɓernde mun .
Si tawii mi mantorii fii mon yeeso makko seeɗa , haray mi hersiraa ɗun , kono ko wano ko men yewtata on saa'i woo kon woniri goonga non , ko non ko men mantori moggo Tiituusa kon woniri kadi goonga .
Awa kadi giggol ngol o joganii on ngol ko tiiɗungol , tuma kala o anditi ko ɗoftiɗon mo kon on fow e noone no tolnirɗon mo non kulol e teddungal .
Miɗo weltori waawugol hoolorgol on e kala huunde .
Men andinay on , yo musiɓɓe , fii ndee moƴƴere Alla yeɗaande mofte makko ɗen Masedonii ,
e maanaa , noone satteendeeji ɗi ɓe ndarndaa woo , weltaare maɓɓe heewunde nden e ɓillaare maɓɓe tiiɗunde nden no okkude ɓe feere okkirgol no yaajiri .
Yeru mbawdi maɓɓe ndin , miɗo seeditii , ɓe waɗii hay toonin mbawdi maɓɓe ndin e hoore anniyee moƴƴo .
Ɓe landike men , e nder tentingol no tiiɗiri , yo ɓe tawde e faabagol yimɓe Alla ɓen .
Ɗun feƴƴiti ko men tanƴininoo kon . Kamɓe tigi ɓe weeɓitanii Joomi on taho , si ɓe weeɓitanii men no yaadiri e faale Alla on .
Ko ɗun waɗi si men wakkilini Tiituusa yahugol ka mon fii wallugol on laatinde ndee moƴƴere , wano o fuɗɗornoo non .
Wano tawiri non hiɗon moƴƴi e ɗi fow , ka gomɗinal , ka kongol , ka gandal , ka cataare timmunde , e ka giggol mon e telen-ma amen , moƴƴiniree non kadi ndee moƴƴere .
Mi wowliraali ɗun fii waɗugol yamiroore , kono mi wowlan on fii hollugol baɲaare ɓeya nden , mi anda si giggol mon ngol ko haqiiqawol .
Ko fii hiɗon andi moƴƴere Iisaa Almasiihu Joomi men on , fii kala ko alɗunooɗo , o waɗitii baaso fii mon , fii yo baasal makko ngal alɗin on .
E hino ko mi miijii no hawrani on kon : Ɓay ko onon adinoo anniyaade dokkal gila rowani , ko onon adii waɗugol ɗun kadi .
Awa jooni , jokkee ɗun haa timma , naɓon haa joofoya , beru wakkilaare mon nden , wondude e anniyee mo aadiɗon on .
Si en okkirii anniyee moƴƴo , haray ɗun ko ko jaɓetee tippude e ko marɗen kon , hara hinaa e ko en maraa kon .
Hinaa non fii ɓittingol on , weltina ɓeya , kono ko fii yo fotondiral waɗu .
Fewndo ɗoo ko ko ɓurtani on kon wonɗon faaborde baasal ɓeya ngal , fii no kamɓe kadi ɓe faabora baasal mon ngal ko ɓurtani ɓe kon . Si wonirii non , fow fotay ,
wano windori non : « Marnooɗo buy on wontanii ɗun ko hawri , on marnooɗo kadi seeɗa , huunde ŋakkiraa ɗun . »
Yettoore wonanii Alla fii ko o waɗi e ɓernde Tiituusa kon sifa cataare nde mi joganii on nden .
Fii kala non o jaɓii eɓɓoore an nden fii yo o yahu ka mon , kono hari o aadike , wondude e tinnaare tiiɗunde , wonde o yahay kanko tigi ka mon .
Men immindinii mo e oo musiɗɗo mo mofte ɗen fow manti fii golle ɗe o waɗani Kibaaru Moƴƴo on ɗen .
E hoore ɗun , ko mofte ɗen toɗɗii mo fii ko wona yaadiɗɗo amen , e nder ndee moƴƴere nde tawata meɗen fawtii fii mangu Joomiraaɗo on tigi , e fii seedintingol anniyeeji amen moƴƴi ɗin .
Meɗen faalaa reenaade fii wota men fele fii ngal dokkal mawngal ngal men halfinaa .
Ko fii ko ko moƴƴi kon men woni ɗaɓɓude , hinaa non yeeso Joomiraaɗo on tun , kono kadi e yeeso yimɓe ɓen .
Men immindinii ɓe e oo musiɗɗo amen , on mo men ndarndori noone woo cataare makko nden e laabiiji buy , on wonɗo ɓanginirde ko tiiɗi e ngal ɗoo , hoolaare mawnde nde o joganii on nden .
Tiituusa non , ko o wondiɗɗo an e gollidoowo e an fii mon , musiɓɓe ɓe o wondi ɓen non , ko ɓe mofte ɗen immini , ko ɓe darja Almasiihu on .
Awa hollee mofte ɗen fow dalil giggol mon ngol e ko men woni mantorde fii mon kon yeeso maɓɓe .
Nafa alaa miɗo windana on fii ballal fokkintinanaangal yimɓe Alla ɓen .
Awa miɗo andi anniyee mon moƴƴo on fii wallugol , ko fii ɗun mi woni mantorde on e yeeso ɓe Masedonii ɓen , mi wi'a wonde , gila rowani ɓee ka diiwal Akaaya no hebulii wallugol . Awa kadi cataare mon nden wakkilinii yimɓe buy okkugol .
Mi imminii ɓee musiɓɓe fii wota mantoore nde men mani on nden wonu meere , e yo on wonu hebuliiɓe fii wallugol wano mi wi'iri non .
Si tawii men tawoyii on hebulaaki nde min e ɓe Masedonii ɓen men yaadoyi ka mon , haray hoolaare nde men hoolii on nden wontanay men hersa , haray onon hersa mon kan wowlotaako .
Awa mi taw no hawri ka mi wakkilina musiɓɓe ɓen ka ɓe adoyoo mi ka mon , ɓe wona e fii ballal ngal foduɗon ngal , fii no ngal hebilora ngal wona okkiraangal anniyee moƴƴo , hara hinaa wa si tawii ko kuugal karahaangal .
Andee wonde : mo sankii seeɗa ko seeɗa o wa'ata , mo sankii buy ko buy o wa'ata .
Yo mo kala okkir wano o anniyori non ka ɓernde makko , e ɓaawo ninsugol maa karhegol , ko fii Alla no yiɗi on okkiroowo weltaare .
Awa Alla no mari bawgal hebbingol e mon kala noone moƴƴere , fii no heɓiron saa'i kala ko hatonjinɗon e mun kon fow , e no waɗiron kadi kala kuugal moƴƴal haa feƴƴita ,
wano windori non wonde : « O saakitii dokke , o yeɗii miskinɓe ɓen , peewal makko ngal ko luttoowal haa poomaa . »
On Jonnoowo remoowo on awdi , jonnay mo kadi ɲaametee ko on ɲaama , o yeɗoyay on onon kadi , o sowindirana on awdi ndin , o ɓeyda battane peewal mon ngal .
Ko non alɗiniroyteɗon e kala noone fii no waawiron okkirde no yaajiri . Immorde e ngal ballal ngal men hendorta on men hewtina ɓe , ɗun adday yettooje Alla .
Ko fii ngal ballal ngal waɗuɗon faaboto yimɓe Alla ɓen , kono kadi ɓeyday yettooje Alla ɗuuɗuɗe .
Ɓay ɗee golle mon taskaama , tawaama ko haqiiqaaje , Alla mawninte sabu yankinaare mon nden e telen-ma qirritagol Kibaaru Moƴƴo Almasiihu on , e sabu ballal mon yaajungal ngal wallirɗon ɓe ngal , kamɓe e yimɓe ɓen fow .
Ɗun , ɓe toranto on wondude e giggol , sabu moƴƴere feƴƴitunde nde Alla waɗani on nden .
Yo yettoore wonan Alla fii dokkal makko ngal sifotaako ngal !
Min Puulusa , mi tororii on newaare e moƴƴuki Almasiihu on , min oo newiiɗo e yeeso mon , e heewuɗo cuucal fii mon ka woɗɗitii on .
Awa mi jeejii on , wota on karhan yo mi ɓangin cuucal nde mi hewtoyi ka mon , ko fii miɗo anniyii seedintinirde hoolaare an nden cuucal e fee ɓen sikkuɓe wonde meɗen wuuriri wa yimɓe aduna .
Hay si tawii wonii ko men yimɓe aduna , men haɓirtaa wano ɓe aduna ɓen gerdata non ,
ko fii aalaaji ɗi men haɓirta ɗin hinaa ɗi oo aduna , kono ko wonduɗi e bawgal iwrungal e Alla fii liɓugol kala ko dartotoo mo . Men liɓay miijooji fenaandeeji ɗin
e kala mawnintinaare hawtotoonde dartoo gandal fii Alla ngal , e men ɗahay kala miijo haa ngo ɗoftoo Almasiihu on .
Si ɗoftaare mon nden timmii , meɗen hebulanii kadi donkingol kala ko ɗoftaaki .
Awa ndaaree no piiji ɗin woniri non . Si goɗɗo fellitanii hoore mun tigi wonde himo humondiri e Almasiihu on , yo o fellitan hoore makko ɗunɗoo : si himo humondiri e Almasiihu on , menen kadi men .
E hay si mi mantorii ko ɓurti seeɗa mbawdi ndi Joomiraaɗo on yeɗi men ndin fii tabintingol on , hara hinaa fii liɓugol on , haray mi hersoytaa .
Mi faalaaka wa'ude wa hulɓiniroowo on ɓataake an ɗen .
Ko fii hiɓe wi'a : « Ɗee ɓataake no tiiɗi no ɲaaɗi , kono si tawii kanko himo ɗoo , haray himo ɗaati , haalaaji makko ɗin no mehiɗi . »
Kala non jogiiɗo ngoo miijo , yo andu fota wonde : kala ko men windani on e ɓaawo mon , ko ɗun men waɗata e tawnde mon .
Men fotondirtaa maa men eɓɓindirtaa hoore amen e wonɓe hollitaade ɓen , kono e nder etitagol maɓɓe ngol e eɓɓitagol maɓɓe ngol kamɓe tigi , ɗun hollii ko ɓe ŋakkiraaɓe faamu .
Menen non , men yiɗaa mawnintinorde ko feƴƴiti etirde , kono men feƴƴataa keerol ngol Alla yeɗi men ngol , ko ɗun kadi hewtini men haa ka mon .
Men feƴƴitataa keerol amen ngol , wa si tawii hari men araali haa e mon , ko fii ko goonga , ko haa e mon men ardi e Kibaaru Moƴƴo Almasiihu on .
Awa men feƴƴitirtaa keerol mantorgol golleeji woɓɓe goo , kono meɗen mari tama'u wonde si gomɗinal mon ngal ɓeydike , men waaway kadi laatinde golle ɓurɗe mawnuɗe e hakkunde mon ,
e nder waajagol e ca'e wonɗe toonin mon ɗen , ɗoo yo men mantor ko waɗaa kon ka nokkeeli ɓeya .
« On mo no mantoo , yo mantor Joomiraaɗo on . »
Ko fii wonaa kuljuɗo hoore mun on jaɓaa , kono ko mo Joomiraaɗo on kulji on .
Jooni non , miɗo tanƴinii on waawayno muɲɲanaade lan , mi yewta on haalaaji komoyaagal seeɗa . Miɗo felliti on muɲɲanto lan !
Ko fii miɗo nawlani on nawliigu iwrungu ka Alla , ɓay mi tananike on gorko gooto , fii weeɓitugol on ka Almasiihu on , wa jiwo laaɓuɗo mo andaali gorko .
Kono miɗo huli fota wota on accu miijooji mon ɗin selnee e humondiral mon laaɓungal e haqiiqawal ngal e telen-ma Almasiihu on , wano Hawaa acciri mboddi ndin ɗayniri mo ƴoyre mun non .
Ko fii si goɗɗo aru on feɲɲinande fii Iisaajo goo , seeduɗo e mo men feɲɲinani on on , maa si on hendike ruuhu goo seeduɗo e mo hendinoɗon on , maa Linjiila goo seeduɗo e mo jaɓunoɗon on , haray on tewtike mo fota .
E hin-le miɗo felliti , ɓen « sahaabaaɓe townitiiɓe » ɓuraa lan hay huunde .
Fii kala miɗo hesiɗani waajagol , kono mi hesiɗanaa gandal ngal , men hollirii on ɗun noone fow e ɗi fow .
Kaa hara mi waɗii junuubu fewndo mi ɗuytitii fii ɓantugol on , wa fewndo ko mi feɲɲinani on Kibaaru Moƴƴo on e ɓaawo ƴantugol on hay huunde ?
Mi ittinii mofte goo fii heɓirgol ɓe njoddi fii wallitagol on .
E hin-le fewndo mi ŋakkiraa ka mon , mi wonaano dongal hay gooto , ko fii musiɓɓe iwruɓe Masedonii ɓen faaboranno ko mi ŋakkiraa kon fow . Mi reenino wonugol dongal mon , e mi ɓurtay-le reenaade e ɗun .
Fodde goonga Almasiihu on no e an , miɗo wi'i : hay gooto fannataa lan mantorgol ɗun e nder diiwal Akaaya ngal fow .
Fii honɗun non ? Hara ko fii mi yiɗaa on ? Alla no andi miɗo yiɗi on .
Ko mi woni waɗude kon , mi jokkay waɗugol ɗun kadi , fii haɗugol ɓen faalaaɓe mantorde fotugol e amen .
Ɓen ko waɗitiiɓe sahaabaaɓe , gollooɓe ɗaynooɓe , waɗinkiniiɓe sahaabaaɓe Almasiihu on .
Kono ɗun ŋalɗinaa , ko fii Ibuliisa tigi ko waɗinkinotooɗo malaa'ikaajo ndaygu .
Haray juhaa kadi ka gollooɓe makko ɓen waɗinkinoo gollooɓe peewal . Kono rawnoode maɓɓe nden wa'ay wa kuuɗe maɓɓe ɗen .
Awa miɗo fillitaade kadi : wota gooto ndaariran wa komoojo . Si hinaa ɗun , jogoree lan wa komoojo , fii min kadi no mi mantora seeɗa .
Ko mi woni wowlude koo e nder hoolaare heɓugol ko mi mantora , hinaa ko iwri e Joomiraaɗo on , kono ko wa komoojo .
Ɓay ɗuuɗuɓe no mantorde piiji aduna , min kadi mi mantoray ɗun .
Awa , onon marɓe faamu ɓen , on muɲɲanto no newori komooɓe ɓen !
Hiɗon muɲɲaade kadi ko kurketeɗon kon e ko huutorteɗon kon e ko jatteteɗon kon e ko jogorteɗon mawnintinaare kon e hay banteede .
Meɗen hersi wi'ugol wonde meɗen lo'i e telen-ma ɗii piiji ! Kala ko goɗɗo suusi mantorde , haray min kadi miɗo suusi , ( ko wa komoojo mi woni wowlirde ) .
Si ko ɓe Aabirayankeeɓe ? Awa min kadi men . Si ko ɓe Isra'iilayankeeɓe ? Awa min kadi men . Si ko ɓe jurriya Ibraahiima ? Awa min kadi men .
Kaa ko ɓe kurkaaɗi Almasiihu on ? Awa miɗo yewtirde komoyaagal , min kadi ko mi ɓuri ɗun ! Telen-ma ka golleeji miɗo ɓuri ɓe , ka kaseede miɗo ɓuri ɓe , ka piyeede , ɗon kadi miɗo ɓuri ɓe , soono woo miɗo weeɓitanii mayde .
Laabi jowi miɗo heɓirde Yahuudiyankeeɓe ɓen paatawol cappanɗe nay ŋakkuɗun ngol gooto !
Laabi tati miɗo luuboreede bedi , mi fiɗaa kaaƴe nde wootere , laabi tati mi tawaa e nder laaɗe wonɗe lancaade , mi wonii kadi ka ndiyan ɲallal gootal e jemma gooto , miɗo awƴa .
Soono woo e nder jinduruuji an ɗin haray miɗo weeɓitanii masiibooji ɗin ka maaje , e masiibooji hippotooɓe ɓen , e masiibooji yimɓe leɲol an ngol , e masiibooji ɓe wonaa Yahuudiyanke ɓen , e masiibooji ɗin ka ca'e , e masiibooji ɗin ka wulaaji , e masiibooji ɗin ka baharu , e masiibooji wi'itiiɓe ɓen ko men musiɓɓe ,
e ka golle e ka satteende , e jemmaaji ɗi ɗaanaaka , e heege e ɗonka e ŋakkireede ɲaametee , e jaangol e kolngal !
E hoore mi wowlaali fii ko heddii e dongal ngal mi rondii ɲande woo fii aanangol mofte ɗen fow .
Si goɗɗo lo'ii , hewtay lan . Si goɗɗo yanii e junuubu , ko min muusata .
Si tawii bee mi mantoo , haray ko fii lo'ere an nden mi mantotoo .
Alla , on wonɗo Ben Iisaa Joomi on , on mo mantoore wonani haa poomaa , no andi wonde mi fenataa .
Oo lanɗo Damaasi wi'eteeɗo Aretaasa ittayno ko ayna saare Damaasiyankooɓe ɓen fii nangugol lan .
Kono mi tumbaa e debeere , mi tippiniraa e yolnde , jokkinaa maadi ndin , ko nii mi fuutori ɓe .
Bee mi mantoo , fii kala ɗun nafataa . Kono fow e mun yo mi yewtu fii wirnitanɗe e feɲɲinanɗe iwruɗe ka Joomiraaɗo on .
Wonii nii duuɓi sappoo e nay miɗo andi goɗɗo gomɗinɗo Almasiihu on , naɓanooɗo ka kammu tataɓu , ( mi andaa non si ko kanko tigi maa si ko ruuhu makko on , kono Alla kaɲun no andi ) .
Ko mi andi tun , on naɓaama ka aljanna , o nanii konguɗi ɗi sifotaako , ɗi newnanaaka neɗɗo fillagol , ( mi andaa non si tawii ko kanko tigi maa si tawii ko ruuhu makko on , kono Alla kaɲun no andi ) .
Ko sifa on neɗɗo mi mantorta , kono mi mantortaa hoore an tigi , si hinaa fii lo'ereeji an ɗin .
Si tawii miɗo faalaa mantaade , mi wonataa komoojo , ko fii mi wowloyay goonga , kono mi mantotaako , fii wota goɗɗo tuuman toonin ko o woni yi'irde lan kon , maa ko o woni lan nanirde kon .
Sabu ɗee feɲɲinanɗe mawɗe ɗe mi feɲɲinanaa , mi heɓuno ko tampinirimmi wa bullal ka ɓandu an fii wota mi manto , ɗun ko mo Ibuliisa imminnoo fii tampingol lan .
Laabiiji tati miɗo jeejude Joomiraaɗo on yo o woɗɗintinan ɗun ,
o jaabii lan : « Moƴƴere an nden yonii ma , ko fii bawgal an ngal ko e nder lo'ere nden ɓangata . » Awa mi ɓeyday mantaade fii lo'ereeji an ɗin , fii no bawgal Almasiihu on wonira e hoore an .
Ko ɗun waɗi si miɗo weltii fii lo'ereeji ɗin e hoyreeji ɗin e sattendeeji ɗin e cukkanɗe ɗen e anndeeji ɗin fii Almasiihu on . Ko fii , nde mi laatii lo'uɗo , ko onsay mi woni dolnuɗo .
Mi wa'uno wa komoojo , kono ko onon karhunoo mi , ɓay ko onon haanuno kuljude lan ! Ko fii hay huunde mi seedaa e ɓen « sahaabaaɓe townitiiɓe » , fii kala hinaa mi huunde .
Maandeeji holluɗi fii sahaabaaɓe ɓen waɗiraama yeeso mon ŋaɲɲannde tiiɗunde , ɗun ko maandeeji e kuuɗe e kaawakeeji moƴƴi .
Ko honɗun ɗeya mofte heɓi ko on heɓaali , si wonaa mi wonanaali on dongal ? Awa yaafanee lan on ella ɗon !
Awa e hino , miɗo faalaa yahude ka mon tammun , e hoore mi wonoytaa dongal mon , ko fii mi alaa ɗaɓɓude ko mon kon , kono ko onon tigi , ɓay hinaa paykoy koy haani marande mawɓe mun ɓen , kono ko mawɓe ɓen haani marande fayɓe mun ɓen .
Min mi wonay anniyiiɗo fii fawtagol , e mi fawtoto hoore an fii wonkiiji mon ɗin . Si mi ɓurtii on yiɗude , e hara giggol mon ngol e telen-ma an ɗuytoto ?
Awa , mi wonanaali on dongal . E hara mi laatike neɗɗo ƴoyɗo ? Kaa mi hendorii on janfa ?
Kaa mi rewii e goɗɗo e ɓe mi imminani on ɓen fii huutorgol on ?
Awa , mi wakkilinii Tiituusa fii yahugol ka mon , mi immindinii mo e musiɗɗo goo . Enee , taw si hara Tiituusa huutorii on onon fii heɓugol goɗɗun ? E taw si hara kadi men jokkaali anniyee gooto e eɓɓooje goote ?
No gasa hiɗon sikka gila neeɓii wonde men danditoto woni e telen-ma mon . Awa , ko yeeso Alla e innde Almasiihu on men woni yewtirde . Ɗun fow non , yo yiɓɓe , ko fii tiiɗingol on .
Ko fii miɗo huli , nde mi hewtoyi , no gasa mi tawroya on hara hinaa no mi faaliraa non , e min kadi no gasa hara hinaa no faaliraɗon non . Miɗo huli wota taw no gasa hara ko yeddondiral e nawliigu e monee e haasidi e ɲoore e baddi e mawnintinaare e jiiɓoldu woni hakkunde mon .
Miɗo huli , nde mi hewtoyi ka mon , wota Alla an on hersinoyan kadi e yeeso mon , mi wona e yoomugol fii waɗunooɓe junuubu ɗuuɗuɓe , ɓe ronki tuubude ngal angal laaɓal e jinaa e jiiɓaare nde ɓe waɗi nden .
Miɗo yahude ka mon tammun . Kala kongol ɲaawiroyte konguɗi seedeeɓe ɗiɗo maa tato .
Wa fewndo ko mi wonnoo ka mon ɗimmun , hari mi wowliino ɗun . Awa hande kadi , ka tawata mi alaa ton , mi wowlanii ɗun kadi waɗunooɓe junuubu ɓen ado mi yahude : si mi yiltoyike ka mon mi woopoytaa hay gooto ,
ko fii hiɗon ɗaɓɓude seedee wonde ko Almasiihu on woni longinde lan ko mi woni wowlude kon , on mo lo'aa e telen-ma mon , kono marɗo bawgal e hakkunde mon .
Ko fii fewndo Almasiihu on fempanoo , hari ko o lo'uɗo , kono jooni himo wuuriri bawgal Alla ngal . Menen kadi e nder humondiral amen e makko , ko men lo'uɓe , kono menen e makko men wuuriray bawgal Alla ngal fii mon .
Awa taskee hoore mon onon tigi fii andugol si hiɗon wuuriri gomɗinal , ndarnditoɗon onon tigi . E on andaa Iisaa Almasiihu on no e mon ? Si hinaa taw on woopu ndarnditagol mon ngol .
Kono miɗo tanƴinii on taway wonde en woopaali ndarnditagol men ngol .
Ko e nder ɗun men torotoo Alla fii wota on waɗu huunde ko boni . Hinaa non fii hollugol wonde men felnaaki , kono ko fii yo on waɗu ko moƴƴi , hay si tawii menen meɗen wa'i wa woopuɓe .
Ko fii men waawanaa goonga on hay huunde . Kono ko wonangol goonga on men waawi .
Menen men weltoto nde men lo'i , e hin-le onon hiɗon dolni , e ko men yelotoo e nder torndeeji amen ɗin , ko fii no laatoron timmuɓe .
Ko ɗun waɗi si miɗo windande on ɗun si mi alaa ton , fii nde mi aroyi , wota mi sattiniran on huutorgol mbawdi fii laamagol on ndi Joomiraaɗo on yeɗimmi ndin fii tiiɗingol on , hara hinaa fii liɓugol on .
Fii rawnagol , yo musiɓɓe , wonee e nder weltaare , eɓɓanee wonugol timmuɓe , wakkilindiron , heɓon miijo wooto , wondiron ɓuttu . Ɗun , Alla Jom giggol e ɓuttu on wonday e mon .
Salmondiree , hirbondiron hirbondiral laaɓungal . Awa kadi gomɗinɓe ɓen fow salminii on .
Yo moƴƴere Iisaa Almasiihu Joomi on , e giggol Alla , wonu e mon on fow , wondude e humondiral e Ruuhu Seniiɗo on .
Immorde e an min Puulusa , oo sahaabaajo , mo tawata hinaa yimɓe ɓen toɗɗii ɗun , hinaa kadi e hay gooto ɗun rewi si hinaa e Iisaa Almasiihu on e Alla Baabaajo on , on Immintinɗo mo e hakkunde mayɓe ɓen ,
wondude e musiɓɓe ɓe mi wondi ɓen fow , haa e mon onon ngal moftal Iisaa wongal Galaasi .
Yo moƴƴere e ɓuttu wonan on immorde e Alla Baaba men , e Iisaa Almasiihu Joomi on ,
on ittuɗo hoore mun sadaka fii junuubaaji men ɗin fii dandugol en e nguu jamaanu bonngu fewndiingu hande , wano Alla Baaba men hoddiri non ,
on mo mangural wonani haa poomaa . Aamiina !
Miɗo ŋalɗi fii koo ko yaawuɗon yiltaade e ɓaawo oo Noddirɗo on moƴƴere Iisaa Almasiihu on , haa ka yahanon kibaaru goo .
Hara-le kibaaru goo alaa , kono yimɓe goo no woodi wonɓe on jiiɓude , faalaaɓe ɓoylude Linjiila Almasiihu on .
Kono hay si ko menen maa malaa'ikaajo iwruɗo ka kammu feɲɲinani on kibaaru goo sertuɗo e oya kibaaru mo men feɲɲinannoo on , yo o malkise .
Hari men yeetinoke on ɗun ado hande , miɗo fillitaade kadi : si goɗɗo feɲɲinanii on kibaaru sertuɗo e oo mo hendinoɗon , yo o malkise .
E jooni non , hara ko teddungal yimɓe ɓen mi woni ɗaɓɓude , kaa ko iwrungal ka Alla ngal ? Kaa hara miɗo ɗaɓɓude no yimɓe ɓen yiɗirammi ? Si mi faalano haa jooni yo yimɓe ɓen yiɗan , mi laatotanooko kurkaadu Almasiihu on .
Mi andinii on , yo musiɓɓe an , oo Kibaaru mo mi feɲɲinani on hinaa iwruɗo e neɗɗanke .
Ko fii min mi heɓiraali mo neɗɗanke , awa kadi wonaa neɗɗo jannimmi mo , kono ko Iisaa Almasiihu on tigi feɲɲinanimmi mo .
On naniino fii ɗee kuuɗe an e saa'iiji goo wa fewndo ko mi woni ka diina Yahuudiyanke , ɗun ko fewndo ko mi cukkii moftal Alla ngal haa feƴƴiti , miɗo lanca .
E nder kan diina Yahuudiyanke , hari miɗo ɓuri goreeɓe an buy e hakkunde leɲol an ngol , ko fii hari miɗo ɓuri ɓe himme tiiɗuɗo fii aadaaji baabiraaɓe amen ɓen .
Kono , nde Allaahu on , on Suɓinooɗo lan gila ka teege yumma an , ɗun ko on Noddirɗo lan moƴƴere mun nden ,
o tawno no moƴƴi ka o feɲɲinanammi Ɓiɗɗo makko on fii no mi weeɓitirana mo ɓe wonaa Yahuudiyanke ɓen , laatii mi landaaki hay gooto .
Kono e hoore ɗun mi yaaraali kisan Yerusalaam fii yiidoygol e adiiɓe lan toɗɗeede ɓen , kono mi yaari ka leydi Aarabu . Ɓawto ɗun mi yiltitii Damaasi .
Ko duuɓi tati ɓawto ɗun si mi yahi Yerusalaam fii yiidoygol e Petruusu . Mi woni ka makko ɗon e nder balɗe sappoo e jowi .
Kono hari ɗun fow , mi yiidaali e sahaabaajo goo , si hinaa Yaaquuba , ɗun ko miɲɲiraawo Joomi on .
E nder koo ko mi woni on windande ɗun , e hino Alla no reeni , mi fenaa .
Ɓawto ɗun mi yahi e nder ɗee leyɗe Sirii e Silisii .
Kono hari mofte Almasiihu wonɗe e diiwal Yahuuda ɗen yi'aali lan .
Ɓe naniino tun no wi'ee wonde : Oo cukkinooɗo ɓe oya tuma , no waajaade e ngal gomɗinal ngal o faalanoo lancude .
Jooni hiɓe mantude Alla fii an .
Duuɓi sappoo e nay ɓawto ɗun , mi yiltitii Yerusalaam , mi yiltodi e Barnabaasi e Tiituusa .
Ko sabu feɲɲinaneede mi yiltitori ton . Mi holli ɓe daaluyee Kibaaru Moƴƴo mo mi feɲɲinani ɓe wonaa Yahuudiyanke ɓen on . Mi feɲɲinani ɗun ɓurɓe teddude ɓen e nder gundoo , fii wota taw ko mi gollunoo kon e ko mi woni gollude kon ko meere .
Kono fii kala oo mo mi wondunoo ko mo leɲol goo , ɗun ko Tiituusa , oo Gereekiyankeejo , ɓe wi'aano bee o sunninee .
Kono waɗitiiɓe musiɓɓe men no suuɗinoo lombii hakkunde amen fii tefugol anda fii hettaare wonannde en e Iisaa Almasiihu on e faale maccinɗingol en .
Kono men jaɓanaano ɓe ɗun hay nde wootere , men yankinanaaki ɓe kadi , fii no goonga wonɗo e nder Kibaaru Moƴƴo on tabitira e mon .
Kono laatii , ɓee wa'uɓe wa si ko ɓurɓe teddude , ko ɓe wonnoo woo ko seeɗa hitti e an , ɓay Allaahu on hinaa dambe ndaarata , ɓen ɓeydaano huunde e ko mi woni waajaade kon .
Kono ɓe ndaari ɓe tawi ko mi halfiniraa daaluyee Kibaaru Moƴƴo on ko fii ɓe sunninaaka ɓen , ɗun ko ɓe wonaa Yahuudiyanke ɓen , wano Petruusu halfiniraa non Kibaaru Moƴƴo on fii sunninaaɓe ɓen , ɗun ko Yahuudiyankeeɓe ɓen .
Ko fii ko on Alla huutorɗo Petruusu , waɗi mo sahaabaajo fii Yahuudiyankeeɓe ɓen , ko kanko kadi huutorimmi , waɗimmi sahaabaajo fii ɓe wonaa Yahuudiyanke ɓen .
Nde tawnoo Yaaquuba e Petruusu e Yuuhanna , jogoraaɓe wa tugaale dental ngal , fellitii fii moƴƴere nde mi yeɗaa nden , ɓe tamindiri juuɗe amen ɲaame ɗen , min e Barnabaasi , fii naɓidal amen , fii yo menen men yaaru ka ɓe wonaa Yahuudiyanke ɓen , kamɓe ɓe yaara ka Yahuudiyankeeɓe ɓen .
Ɓe yamiri men kadi anditugol miskinɓe ɓen , ɗun ko ko mi hebulanii waɗugol .
Kono nde Petruusu arnoo Antiyoosi-Sirii mi feli mo e kene , sabu tawde ko o felniiɗo .
Ko fii , ado yimɓe ɓe Yaaquuba immini goo arude , hari o ɲaamiday e ɓe wonaa Yahuudiyanke ɓen , kono ɓay ɓen arii , o takkitii , o wonti feere , sabu kulol ɓen Yahuudiyankeeɓe gomɗinɓe , catii e sunninegol ɓen ,
haa ɗun woni sabu ɓeya Yahuudiyankeeɓe ɲembi mo kanko Petruusu e ngal faasiqiyaagal , haa ɗun pooɗori hay Barnabaasi , o tawti ɓe e ɗun .
Kono nde mi ndaarunoo , mi tawi ɓe alaa yaarude no feewiri e no yaadiri e goonga Kibaaru Moƴƴo on . Onsay mi holli Petruusu e tawnde fow ɗunɗoo , mi wi'i mo : « Si tawii an Yahuudiyankeejo on , a wa'ii wa mo wonaa Yahuudiyanke , a iwtii noone Yahuudiyanke , haray ko honno waawirtaa doolirde ɓe wonaa Yahuudiyanke'en jokkugol aadaaji Yahuudiyanke'en ? »
Menen non , ko men jibinannde Yahuudiyanke , wonaa men ɓe ɗiya leƴƴi junuubankeeji ,
kono men faamii wonde goɗɗo jogortaake feewuɗo sabu ɗoftagol Sariya on , kono ko sabu gomɗingol Iisaa Almasiihu on . Ko ɗun waɗi si menen kadi men gomɗinii Iisaa Almasiihu on , fii yo men jogore feewuɓe sabu gomɗinal ngal gomɗinɗen Iisaa Almasiihu on ngal , hara hinaa sabu ɗoftagol Sariya on . Ko fii hay gooto jogortaake feewuɗo sabu ɗoftagol Sariya on .
Si tawii , e nder ko ɗaɓɓeten jogoreede feewuɓe kon sabu humondiral e Almasiihu on , haray ɓangii wonde enen kadi ko en junuubankeeɓe , taw si ɗun no firi wonde Almasiihu on no wonani junuubu ? Oo'o !
Si mi wonii e mahitugol ko mi liɓunoo kon , haray min tigi mi hollii ko mi bonɗo .
E telen-ma Sariya on , ko mi mayɗo ka baŋŋe Sariya fii no mi wuurirana Allaahu on .
Jooni mi fempidaama e Almasiihu on . Hinaa min tigi wuuri jooni , kono ko Almasiihu on wuuri e an . Ɗan ngurndan ɗan mi wuuri jooni ka ɓandu , miɗo wuuriri gomɗingol Ɓiɗɗo Alla on , on Yiɗuɗo lan , itti hoore mun sadaka fii an .
Min mi bugitotaako moƴƴere Alla nden , ko fii si tawiino peewal ko Sariya heɓorta , harayno Almasiihu on ko meere maayani .
Ko onon yo ɓe Galaasi njofooɓe , ko hombo mbilɗori on nii , onon ɓee ɓanginanaaɓe ko laaɓi poy fempegol Iisaa Almasiihu on ?
Jooni ko ɗunɗoo tun mi faalaa andude e mon : hara ko sabu waɗugol ko Sariya on yamiri kon heɓirɗon Ruuhu Allaahu on , kaa ko gomɗingol ko heɗiɗon kon ?
E jaa ko nii njofiɗirɗon ? E on fuɗɗor Ruuhu Allaahu on , gaynitoron jooni wakkilaare ɓandu ?
E hara kon ko tampunoɗon fow wonay meere ? Miɗo tanƴinii wonataa meere !
E hara oo Wonɗo waɗude ɗii kaawakeeji moƴƴi e hakkunde mon , ɗun ko on Yeɗuɗo on Ruuhu mun on , ko woni ɗi waɗirde ko fii hiɗon waɗude ko Sariya on yamiri on kon , kaa ko fii hiɗon heɗorde gomɗinal ?
Ko fii no windii wonde : « Ibraahiima gomɗini Alla , ngal gomɗinal makko jogoranaa mo peewal . »
Awa faamee wonde , gomɗinɓe ɓen ko ɓiɓɓe Ibraahiima .
Awa kadi bindi ɗin no wi'i wonde Alla jogitoroyay ɓe wonaa Yahuudiyanke ɓen feewuɓe sabu gomɗinal ngal , ɗun ko ka Allaahu on adii feɲɲinde Kibaaru Moƴƴo on e Ibraahiima ɗon , o daali : « Leƴƴi ɗin fow barkinte sabu maa . »
Ko ɗun waɗi ɓen gomɗinɓe barkindinte e Ibraahiima , on gomɗinnooɗo .
Kala ɓen hoolorɓe Sariya on , haray ko e nder kuddi ɓe woni , ko fii no windii : « Kuddi no e hoore kala on mo tabitaali e huutorgol ko windii kon fow ka nder deftere Sariya . »
E hoore ɗun , no laaɓi poy wonde hay gooto jogortaake feewuɗo sabu Sariya on yeeso Alla , ko fii no windii : « Feewuɗo on wuuriray gomɗinal ngal . »
Awa Sariya on hottaaki gomɗinal . Ko fii no windii wonde : « Kala ɗoftiiɗo ɗee yamirooje , o wuuriray ɗe . »
Ko e nder ko kuddi ndin wontani Almasiihu on fii men kon , o sotti en e ley kuddi Sariya on , ko fii no windii : « Kuddi wonanii kala on wengaaɗo e leggal » ,
ɗun ko fii no barki Ibraahiima hewtira leƴƴi ɗin fow sabu Iisaa Almasiihu on , e hara kadi en hendorto fodaari Ruuhu Allaahu on gomɗinal ngal .
Musiɓɓe , miɗo ƴettude misal e hoore men . Si goɗɗo aru e wasiyaade , kala ko o wasiyii , hay gooto waawataa firtude ɗun maa ɓeydita goɗɗun e hoore ɗun .
Kono fodaariiji ɗin ko e hoore Ibraahiima e jurriya mun on woni . Kanko Alla o wi'aali « jurriyaaji ɗin » , wa si tawii ko ɗi buy , kono ko gooto o wi'i « jurriya maa on » , ɗun-le ko Almasiihu on .
E hino ko mi woni wi'ude kon : Sariya arɗo duuɓi teemeɗɗe nay e cappanɗe tati gaanin ahadi ndi Allaahu on waɗunoo ndin waawataa firtude maa mehinɗina ndin fodaari .
Ko fii si tawno ndondi ndin ko ka Sariya iwri , haray ndi fawaaki e fodaari . Kono ko sabu fodaari ndin Allaahu on yeɗiri Ibraahiima ndin ndondi .
Jooni ko sabu honɗun addi Sariya on ? Ko sabu geddi addi Sariya on , haa nde on jurriya fodaaɗo ari . Ko malaa'ikaaɓe ɓen feɲɲini Sariya on , kono ɓe rewi e hakkundeejo .
Hakkundeejo non wonaa sengo wooto wonirta , Alla-le ko gooto .
Ɗun haray Sariya on ko liddiiɗo fodaariiji Alla ɗin ? Kono hinaa non ! Si tawii sariya on ko gasoowo wurnude addanoo , harayno peewal ngal ko e makko iwaynoo .
Ko ɗun waɗi si bindi ɗin wi'i fow no sokaa e ley junuubi , fii no fodaari ndin yeɗiree gomɗinɓe ɓen sabu ko ɓe gomɗini Iisaa Almasiihu on kon .
Ado gomɗinal ngal arude , hari hiɗen sokii e ley joge Sariya on , haa ngal gomɗinal araynoongal feeɲa .
Hari Sariya on ko ngaynaako men fii ko ardoo en e Almasiihu on , fii no jogoreɗen feewuɓe sabu gomɗinal ngal .
Ɓay ngal gomɗinal arii , en alaa e ley kongol on ngaynaako han kadi .
Ko fii on fow ko on ɓiɓɓe Alla sabu gomɗinal ngal gomɗinɗon Iisaa Almasiihu on ngal .
Onon lootaaɓe maande kisiyee e nder humondiral e Almasiihu on ɓen fow , on ɓornike Almasiihu on .
Yahuudiyankeejo maa Gereekiyankeejo , maa maccuɗo maa dimo , maa debbo maa gorko , alaa hande kadi . Ko fii on fow ko on gooto e nder humondiral mon e Iisaa Almasiihu on .
Awa-le si tawii hiɗon humondiri e Almasiihu on , haray ko on jurriya Ibraahiima , ronooɓe fodaari ndin .
Ko mi woni wi'ude : fannin ronoowo on ko paykun , haray alaa fus ko o serti e maccuɗo . Fii kala ko kanko jeyi fow ,
haray hikun e ley kongol ne'ooɓe kun ɓen e fewjanooɓe kun ɓen , haa e saa'i mo ben makkun happi on timma .
Enen kadi wano non , wa fewndo ko wonɗen fayɓe , hari ko en maccuɓe ɗii mbawdiiji adunayankeeji .
Kono ɓay saa'i on hewtii , Allaahu on adduno Ɓiɗɗo makko on , on mo debbo jibini , jibinaaɗo e ley Sariya on ,
fii sottugol ɓen wonɓe e ley Sariya on fii no jogoreɗen wa ɓiɓɓe .
Ɓay ko en ɓiɓɓe , Alla addii ka ɓerɗe men Ruuhu Ɓiɗɗo makko on , ɗun ko on Ruuhu wonɗo ewnaade « Abba » e maana Baaba .
Ɗun haray hinaa a maccuɗo hande kadi , kono ko a ɓiɗɗo . Si tawii-le ko a ɓiɗɗo , haray ko a ronoowo immorde e Alla .
Wa fewndo ko on andaa Alla , hari ko on maccuɓe sanamuuji ɗi tawata wonaa goɗɗun tigi e oo aduna .
Jooni non on andii Alla , e tentinii non jooni ko on ɓe Alla andi , ko honno non yiltitorɗon e ɗii mbawdiiji mehi lo'uɗi ? E hara on faalaa ɗe maccinɗinanaade kadi ?
Hiɗon hittina fii ɲalaaɗe ɗen e lebbi ɗin e saa'iiji ɗin e duuɓi ɗin .
Miɗo huli fii mon , wota taw koo ko mi yanganii on ko meere .
Musiɓɓe an , wa'ee wa an min , ko fii min miɗo wa'i wa mon , yandi mi jeejii on ! Ko fii on bonaaki e an .
Hiɗon maanditii ka aranun ko sabu nawnaare an mi heɓiri feere feɲɲinangol on Kibaaru Moƴƴo on .
Hiɗon waawunoo non ronkude teddingol lan maa bugitoo lan sabu ɲawu an ngun , kono on waɗaali ɗun ! Ka liddu ɗun , on tolnirno lan wa malaa'ikaajo Alla maa wa Iisaa Almasiihu on tigi .
Ko honto weltaare mon nden woni jooni ? Ko fii miɗo seeditanaade on ɗunɗoo : si no gasaynoo , on ɓorayno gite mon ɗen , wattanon mi .
Haray e nder ko mi yeetotoo on goonga kon , mi wonii gaɲo mon ?
Awa himme mo ɓe joganii on on hinaa moƴƴo , ko ɓe faalaaɓe sortude on e amen , fii no tawtiron ɓe .
No moƴƴi ka goɗɗo heɓa himme moƴƴo saa'i woo , hara hinaa si miɗo hakkunde mon tun .
Fayɓe an , miɗo joganii on kadi muuseendi ŋata haa wa'on wa Almasiihu on .
Miɗo faalaa wondude e mon jooni , mi yewtira on noone goo , ko fii miɗo aanani on .
Andinee lan , onon ɓee faalaaɓe wonude e ley Sariya on , si on faamaali ko Sariya on wi'i kon .
Ko fii no windii , Ibraahiima no mari ɓiɓɓe ɗiɗo : goɗɗo on ko mo korɗo jibinani mo on , oya on ko mo dimo on jibinani mo on .
Mo korɗo on , ko jibiniraaɗo faale ɓandu , kono mo debbo dimo on , ko jibiniraaɗo fodaari ndin .
Ɗun ko misal nii : rewɓe ɓen ɗiɗo , ko ahadiiji ɗin ɗiɗi , ahadi goo ko ndi Fello Sinaayi ndin , ɓiɓɓe mayri ɓen ko maccuɓe , ɗun ko Haajirata .
Ko ngon Fello Sinaayi wongo ka leydi Aarabu woni Haajirata , hingo wa'i wa saare Yerusalaam handeere nden , ɓay hinde e nder maccangaaku , kayre e ɓiɓɓe mayre on .
Kono saare Yerusalaam dow-dowre nden ko dimo on , ko on woni yumma men Saarata .
Ko fii no windii : « Welto yo an mo jibintaa , an mo jiidotaako ! Sowtu weltaare , ewnoɗaa , ɗun ko an mo andaali muuseendi ŋata ! Ko fii ko ɓiɓɓe on wulɗaaɗo ɓurata ɗuuɗude edii on debbo wonduɗo e moodi on . »
Ko fii , yo musiɓɓe , onon kadi ko on ɓiɓɓe fodaari ndin , wano Issaaqa non .
Awa kadi , ko wano ko feƴƴunoo kon , on heɓiranooɗo faale ɓandu , ɓittinayno on heɓiraaɗo Ruuhu , ko ɗun fewndii kadi jooni .
Ko honɗun bindi ɗin wi'i ? Ko : « Raɗo korɗo on e ɓiɗɗo mun on , ko fii ɓiɗɗo korɗo on ronidataa e mo debbo dimo on jibini on . »
Ko wano non yo musiɓɓe , hinaa en ɓiɓɓe korɗo on , kono ko en ɓe debbo dimo on .
Ko fii no woniren rinɗinaaɓe waɗi si Almasiihu on rinɗini en . Awa wonee tabituɓe , wota on yiltitu hoore mon kadi e ley ɓoggol maccangaaku .
Ko ɗun waɗi , min Puulusa , mi wi'ay on wonde si on etike fii yo on sunnine , haray Almasiihu on nafataa on huunde .
Awa mi fellintinanay kala neɗɗo kadi wonde si etike haa sunninaama , haray himo haani jokkude Sariya on fow .
Onon ɓee wonɓe ɗaɓɓude no jogitoree feewuɓe ka Sariya , on seedii e Almasiihu on , awa kadi on woɗɗondirii e moƴƴere Alla nden .
Kono enen , tama'u men on ko jogoreede feewuɓe yeeso Alla sabu gomɗinal men ngal . Ko tippude e Ruuhu on sabbiɗen on tama'u .
Ko fii , ko hitti e wonɓe e Iisaa Almasiihu on ɓen kon hinaa sunninegol maa angal sunninegol , kono ko gomɗinal feɲɲiniroowal hoore mun giggol .
Ko fii hari hiɗon dogude moƴƴa . Ko hombo non darni on haa haɗi on ɗoftagol goonga on ?
Awa nden fewjoore ɗon hinaa e Nodduɗo on on iwri .
Ko fii lewen seeɗa tun ƴurinay farin jiiɓaaɗo .
Min non miɗo joganii on ndee hoolaare ɗoo e fee Joomiraaɗo on wonde , on miijotaako goɗɗun goo . Kono on wonɗo jiiɓude on , ɗun non ko wonɗo woo , o rondoyto ɲaawoore nden .
E min non yo musiɓɓe , si miɗo waajaade fii nafa sunninegol , haray ko fii honɗun kadi mi cukkantee ? Si tawno haa jooni waaju an ngun no humii e sunninegol , haray fempeede Iisaa Almasiihu on ka hoore leggal altindiraangal accii wonangol yimɓe ɓen peggal .
Yo ɓen wonɓe sonjude on ɓujito haa ɗaata !
Musiɓɓe , jooni on noddaama ka ndimankaaku . Wota on ɓaaror ngun ndimankaaku mon fii waɗugol mbeleeɗe ɓandu , kono kurkondiranee e nder giggol .
Ko fii Sariya on fow no timmi e nder aaya gooto , e hino mo : « Yo a yiɗir ɲokondo maa on wano yiɗirɗaa hoore maa non . »
Kono si on ŋatindirii , on seekindirii wa kulle ɗen , awa reenee wota on mulindir .
Ko ɗun si mi wi'ay on : wuuriree Ruuhu Allaahu on , ɗun on jokkataa himmeeji ɓandu .
Ko fii himmeeji ɓandu no liddondiri e Ruuhu Allaahu on , on Ruuhu Seniiɗo kadi no liddondiri e himmeeji ɓandu , ko ɗi lurruɗi kanji ɗiɗi , fii wota on waɗu ko faalaɗon woo .
Kono si Ruuhu Seniiɗo on ardike on , haray hinaa e ley Sariya on wonɗon .
Ko fii mbeleeɗe ɓandu ɗen no waalii e kene , ɗen-le ko jinaa e angal laaɓal e jiiɓaare
e rewugol sanamu e mbileyaagal e ngayngu e yeddondiral e nawliigu e monee e haasidi e sendondiral e fedde-fedde
e ngaɲaneendi e mandilugol e fasaadu e ko nandi e mun . Miɗo haɗude on , wano mi haɗirnoo on non wonde , ɓen wuurirɓe nii heɓoytaa geɓal ka laamu Alla .
Kono ko Ruuhu Allaahu on funtinta kon , ko giggol e weltaare e ɓuttu e muɲal e yurmeende e moƴƴuki e sella-findeyaagal
e newaare e waawugol hoore mun . Sariya haɗaali sifa ɗin piiji .
Wonɓe e Iisaa Almasiihu on ɓen fempii ɓandu mun ndun wondude e himmeeji mun e faaleeji mun .
Si tawii ko Ruuhu Seniiɗo on wuurirɗen , haray yaaden kadi e Ruuhu on .
Wota en wonu mawnintiniiɓe , maa bagondiren , maa nawlindiren .
Musiɓɓe , si goɗɗo e mon aru e waɗugol bonnere , haray onon , ɓe Ruuhu on ardii ɓen , wurtiree mo hakkil newiiki . Onon tigi reenoɗon , fii wota onon kadi on jarribe .
Rondondiranee anndeeji mon ɗin . Ko non timminirton Sariya Almasiihu on .
On mo no sikki ko o goɗɗun , hara-le hinaa o huunde , haray o ɗaynitike kanko tigi .
Mo kala yo tasko kuuɗe mun ɗen tigi , o yi'anay hoore makko hara hinaa e ɓeya , ɗun o anday no o mantora ,
ko fii mo kala no haani rondaade dongal mun ngal .
Yo on wonaaɗo janneede daaluyee on sendodu kala piiji moƴƴi e wonɗo mo jannude on .
Wota on ɗaynito , ko fii Alla yawitetaake , ko fii kala ko goɗɗo sanki ko ɗun o wa'ata .
Mo sankii mbeleeɗe ɓandu wa'ay e mayru halakuyee , kono on sankuɗo faale Ruuhu on , o wa'ay e makko ngurndan poomayankejan .
Wota en haaɓu waɗugol ko moƴƴi , ko fii en wa'oyay e saa'i haanuɗo si maayu ɓernde heɓaali en .
Ko ɗun waɗi , fewndo ka weeɓani en ɗon , waɗanen yimɓe ɓen fow ko moƴƴi , tentinii musiɓɓe men ɓen ka gomɗinal .
On yi'ii ittiri bindi njani ɗi mi windirani on jungo an ngon ɗin .
Kala ɓen faalaaɓe waɗude ko welata yimɓe ɓen kon , ɓe karhay on fii sunninegol , hara ko fii tun wota ɓe tampine sabu leggal altindiraangal Almasiihu on .
Ko fii hay kamɓe sunninaaɓe ɓen tigi ɓe jokkataa Sariya on , kono ko ɓe faalirtee yo on sunnine , ko fii no ɓe mantora e hoore mon .
Min non hinaa non ! Ko fii mi mantortaa huunde si hinaa leggal altindiraangal Iisaa Almasiihu Joomi men on . Sabu maggal aduna on maayii telen-ma an , min kadi mi maayii telen-ma aduna on .
Awa hinaa sunninegol maa angal sunninegol hitti , kono ko ko Alla heyɗintini en kon hitti .
Yo ɓuttu e yurmeende wonan kala jokkuɗo ndee yamiroore , hay e Isra'iila mo Alla .
Ka heddii ɗoo , wota hay gooto tampinan , ko fii ɓattaate Iisaa ɗen no ka ɓandu an .
Yo moƴƴere Iisaa Almasiihu Joomi men on wonu e ɓerɗe mon , yo musiɓɓe . Aamiina !
Immorde e an min Puulusa , mo Alla hoddiri wonugol sahaabaajo Iisaa Almasiihu on , haa e ɓee yimɓe Alla , sella-findeeɓe e nder humondiral maɓɓe e Iisaa Almasiihu on , wonɓe Efeesi .
Yo moƴƴere e ɓuttu wonan on immorde e Alla Baaba men , e Iisaa Almasiihu Joomi on .
Mantoore wonanii Alla , Ben Iisaa Almasiihu Joomi men on , on Hebbinɗo en kala barki iwruki e Alla ka kammuuli sabu Almasiihu on .
Ko sabu makko Allaahu on suɓori en ko adii fuɗɗoode aduna on , fii no woniren laaɓuɓe , ɓe aldaa e ella yeeso makko . E nder giggol makko ngol
o muuyanno en wonugol ɓe makko sabu Iisaa Almasiihu on , wano o faaliraa non e nder eɓɓoore makko moƴƴere nden ,
fii no mantiren mangu sulfu makko mo o yeɗiri en yiɗaaɗo makko on .
Ko e nder humondiral e makko sottiraɗen ƴiiƴan makko ɗan , ko ɗan heɓirɗen yaafuyee junuubaaji no yaadiri e ngalu sulfu makko ,
mo Alla waɗiri e hoore men faamu yaajungu e hakkil timmuki , haa yoni .
O andinii en gundoo kodduruyee makko on , no yaadiri e faale makko moƴƴo , mo o eɓɓirnoo Iisaa Almasiihu on on ,
fii huuwugol mo , nde saa'i on timmoyi , mottindira kala ko woni ka kammuuli e ka hoore leydi , waɗa ɗi ley yeesoojo gooto , ɗun ko Almasiihu on .
Enen humondirɓe e Almasiihu on ɓen , en suɓaama fii wonugol ɓe makko e nder muuyiraneede eɓɓoore on Timminiroowo kala huunde no yaadiri e anniyee faale makko on ,
fii no menen ɓee attiiɓe tanƴinorde Almasiihu on men mantira mangu makko ngun .
Onon kadi hiɗon e makko , ɓay on nanii daaluyee goongaajo on , ɗun ko kibaaru hisinɗo on on . Onon kadi on gomɗinii , awa kadi Alla waɗii Ruuhu Seniiɗo on maande e mon , ɗun ko on mo fodanoɗon .
Ko on Ruuhu woni seeke ndondi men ndin , haa ɲande cottudi ɓen ɓe Alla suɓii tabiti , fii mantugol mangu makko ngun .
Ko ɗun waɗi si min kadi , ɓay mi nanii fii ko gomɗinɗon Iisaa Joomi on kon , e giggol ngol yiɗuɗon yimɓe Alla ɓen fow ngol ,
mi alaa fowtaade e jarnugol Alla fii mon , mi maandinii kadi fii mon e nder torndeeji an ɗin ,
fii no Jom Mangural ngal , ɗun ko Alla Iisaa Almasiihu Joomi men on , okkira on ruuhu wonduɗo e faamu e feɲɲinaneede , fii no andiron mo ,
e yo o hentin giiɗe ɓerɗe mon ɗen , fii no andiron on tama'u mo o noddi on fii mun , e no andiron ngalu darja ndondi makko ndin e hakkunde yimɓe Alla ɓen ,
e no andiron mangu bawgal makko feƴƴitungu wongu gollude e men ngun , enen ɓee gomɗinɓe . Ko ngal bawgal o huutori doole makko ɗen
fewndo o immintini Iisaa Almasiihu on e hakkunde mayɓe ɓen , o joɗɗiniri mo ka sengo makko ɲaamo ka kammuuli .
O waɗi mo e dow kala laamu , e kala ko jogii mbawdi , e kala ko jogii doole , e kala ko ardotoo , e hoore kala innde waaweteende janteede , hinaa non e oo aduna fewndiiɗo hande on tun , kono hay e aduna aroyoowo on .
O waɗi fow e ley koyɗe makko , o toɗɗii mo kadi Hooreejo Toowuɗo fii moftal ngal .
Ko ngal moftal woni ɓandu makko ndun , ngal hebbiniraama on Hebbinoowo fow e noone fow .
Onon non hari on maayii sabu bonnereeji mon ɗin e junuubaaji mon ɗin ,
ɗi wuurunoɗon e mun , fewndo jokkunoɗon laawol oo aduna , wondude e bawgal oo lanɗo jinnaaji ɗin . Ko ruuhu on lanɗo woni gollude e ɓen yedduɓe jooni .
En fow kadi hiɗen tawdanoo e maɓɓe , hari hiɗen jokkunoo himmeeji ɓandu , hiɗen jokkunoo faaleeji ɓandu men ndun e miijooji men ɗin , hari ko en mbaadi fayɓe handunooɓe e tikkere wa ɓeya .
Kono Alla ko Heewuɗo yurmeende . Ko sabu giggol makko mawngol , ngol o yiɗi en ngol ,
o wurnintinidii en e Almasiihu on , enen ɓe tawata maayiino sabu bonnereeji men ɗin : ko sulfu makko on dandiraɗon .
O immintinidii en e Iisaa Almasiihu on , o joɗɗindinii en e makko ka kammuuli ,
fii no o feɲɲinira ka jamaanuuji aroyayɗi ngalu sulfu makko feƴƴitungu ngun e nder moƴƴuki makko ki yeɗiraɗen Iisaa Almasiihu on .
Ko sulfu on dandiraɗon sabu gomɗinal ngal , ɗun non hinaa e mon iwri , kono ko dokkal Alla .
Hinaa sabu kuuɗe ɗen few fii wota gooto mawnintino .
Ko fii ko en tagudi makko . Ko e humondiral men e Iisaa Almasiihu on tagaɗen fii no waɗiren kuuɗe moƴƴe , ɗe kanko Alla o eɓɓunoo gila law .
Awa , onon ɓee ɓe wonaa Yahuudiyanke e leɲol , ɓe Yahuudiyankeeɓe wi'uɓe no sunninaa jogitori wa ɓe sunninaaka , hara kamɓe non , ko ɓe sunninaa ka ɓandu kon , ko ko waɗiraa juuɗe neɗɗanke , anditee wonde :
hari on alaa Almasiihu , on jeyaaka e leydi Isra'iila ndin , hari ko on jananɓe e telen-ma ahadiiji fodaari ndin , ɓe aldaa e tama'u , ɓe alaa Alla e oo aduna .
Kono jooni non , sabu Iisaa Almasiihu on , onon woɗɗitinooɓe ɓen on wontii ɓadiiɓe rewrude e ƴiiƴan Almasiihu on .
Ko fii ko kanko woni ɓuttu men on , on waɗuɗo ɗiɗooɓe ɓen gooto , on liɓirɗo maadi ngayngu heedunoondi ɓe ndin okkitirgol ɓandu makko ndun .
O mehinɗinii Sariya on e yamirooje mun ɗen e farillaaji mun ɗin fii yo o sincir ɓen ɗiɗo aaden gooto keso humondirɗo e makko . Ko nii o woni tabintinirde ɓuttu ,
o moƴƴintina hakkunde maɓɓe e Alla , kamɓe ɗiɗo ɓe wona ɓandu wooturu rewrude e leggal altindiraangal ngal o wariri ngayngu ngal .
O ari , o waajii on onon woɗɗitinooɓe ɓen ɓuttu , o waajii ɓattiiɓe kadi ɓen ɓuttu ,
ko fii rewrude e makko en fow hiɗen mari naatirgal takko Baabaajo on e nder Ruuhu gooto .
Ko ɗun waɗi , hinaa on jananɓe hande kadi , maa tuŋarankeeɓe , kono ko on jeyduɓe e yimɓe Alla ɓen , tawdaaɓe e suudu Alla ndun ,
darnaaɓe e hoore didol sahaabaaɓe ɓen e annabaaɓe ɓen , tawi ko Iisaa Almasiihu on tigi woni hayre nden ka soɓɓundu .
Ko e makko kala mahoodi yuɓɓindiraandi no moƴƴiri ɓantorta , wona nokkuure hormorde fii Joomiraaɗo on .
Onon kadi , hiɗon mahideede e makko fii no woniron wonunde nde kanko Alla o hoɗiri Ruuhu makko on .
Sabu ɗun , min Puulusa , oo kasoojo Iisaa Almasiihu on fii mon , onon ɓe wonaa Yahuudiyanke ɓen ,
miɗo tanƴinii , on nanii fii ɗee golle moƴƴere Alla , ɗe mi halfinaa fii mon .
Ko feɲɲinaneede mi andiri gundoo on , wano mi windiri non e nder konguɗi seeɗaaji .
E nder jangugol ɗi , on waaway faamude hakkil ki mi heɓi e telen-ma gundoo Almasiihu on .
On gundoo feɲɲinananooka ɓii neɗɗanke'en e ɗiya jamaanuuji , wano Ruuhu Alla on feɲɲinirani non jooni sahaabaaɓe makko laaɓuɓe ɓen e annabaaɓe ɓen
wonde : ɓe wonaa Yahuudiyanke ɓen no kafidi e Yahuudiyankeeɓe ɓen ndondi wootiri , ɓe ɓandu mun woni wooturu , tawdaaɓe e fodaari wootiri ndin e nder humondiral e Iisaa Almasiihu on sabu Kibaaru Moƴƴo on .
Ko on Kibaaru Moƴƴo mi wontani kurkaadu sabu dokkal sulfu Alla mo mi yeɗiraa bawgal doole makko ɗen .
Ko min , oo ɓurɗo hayfude e hakkunde yimɓe Alla ɓen fow yeɗaa ndee moƴƴere : ɗun ko yottingol e ɓe wonaa Yahuudiyanke ɓen Kibaaru Moƴƴo fii ngalu Almasiihu ngu alaa kattudi ngun ,
e feɲɲingol fensita no Alla , on Taguɗo kala huunde , laatinirta eɓɓoore gundoore mun suuɗinoonde gila law nden .
Ɗun , gila jooni , yo laamuuji ɗin e bawɗe ɗen ka kammuuli andu cenɗe faamu Alla mawngu ngun , tippude e moftal Alla ngal ,
hara ko no yaadiri e eɓɓoore makko poomayankeere nde o laatiniri Iisaa Almasiihu Joomi men on ,
on mo heɓirɗen hettaare fii no ɓadoren Alla e nder hoolaare sabu gomɗinal men ngal .
Awa kadi miɗo torii on wota maayu ɓernde heɓu on sabu ko mi woni tampude fii mon kon , ko ɗun woni darja mon .
Ko ɗun waɗi si mi jiccii yeeso Baabaajo on ,
on mo ɓeynguureeji wonɗi ka kammu e ka leydi ɗin fow inniraa ,
fii yo o yeɗu on , immorde e mangural makko tiiɗungal ngal , no tiiɗinireɗon ka ɓerɗe mon bawgal Ruuhu makko on .
Yo Almasiihu on hoɗir ka ɓerɗe mon gomɗinal mon ngal , yo on tute kadi ɲiiɓineɗon e nder giggol ,
fii no onon e yimɓe Alla ɓen fow waawiron faamirde ko honɗun woni yanji giggol Almasiihu on e junndi maggol on e luggeendi maggol on e tooweendi maggol on ,
e no andiron ngol giggol Almasiihu feƴƴitungol kala faamu , fii no heewiron ko woni e Alla kon fow .
Ko kanko Alla , mo bawgal mun woni gollude e men on , waawi waɗude ɓuri ko toriɗen mo kon maa ko miijiɗen kon haa feƴƴita ,
ko kanko mangural wonani ka moftal immorde e Iisaa Almasiihu on haa e jamaanuuji ɗin fow haa poomaa . Aamiina !
Awa , mi wakkilinii on , min oo kasoojo sabu humondiral an e Joomi on , wuurugol ngurndan yaaduɗan e noddaandu ndu noddaɗon ndun ,
e nder yankinaare e no newori e yondinaare fow . Muɲɲondiranee e nder giggol .
Etee no tabintiniron pottal , ngal Ruuhu on yeɗata , e nder ɓuttu yuɓɓindirɗo on on .
On fow on heɓii Ruuhu gooto , on laatike ɓandu wooturu , wano tawiri non kadi hiɗon mari tama'u gooto mo noddiraɗon fewndo noddaɗon on .
Ko Joomi gooto kadi woodi , e gomɗinal gootal , e lootannde maande kisiyee wootere ,
e Alla gooto woodi , ɗun ko on Baabaajo fow , on Wonɗo dow fow e hakkunde fow e ɗi fow .
Kono mo kala e men yeɗaama moƴƴere nden , embere dokkal ngal Almasiihu on yeɗi en ngal .
Ko ɗun waɗi si no wi'aa : « O ƴawii ka asama , o naɓori maccuɓe , o waɗanii yimɓe ɓen dokke . »
( E hin-le ko honɗun « o ƴawii » firi si wonaa wonde o tippike haa ka nokkeeli ɓurɗi luggude ka leydi ?
On non Tippiiɗo , ko on ƴawi e dow kammuuli ɗin fow , fii hebbingol kala huunde . )
Ko kanko yeɗi woɓɓe wonugol sahaabaaɓe , woɓɓe ɓen wonugol annabaaɓe , woɓɓe ɓen feɲɲinooɓe Kibaaru Moƴƴo on , woɓɓe ɓen aynooɓe e jannooɓe ,
fii hebulingol yimɓe Alla ɓen fii golleeji kurkagol ngol e fii tiiɗingol ɓandu Almasiihu on
haa en fow yuɓɓondiren e nder gomɗinal ngal e andugol Ɓiɗɗo Alla on , mawnen , wonen mokobaaɓe , haa hewten mawnannde tooweendi ko woni e Almasiihu on kon fow .
Ɗun , hande kadi en wontataa fayɓe yiilindirteeɓe , ruynirteeɓe kala noone janndeeji ɗi yimɓe eɓɓiri ƴoyre e kuuɗe maɓɓe ɗaynooje .
Kono , wowlugol goonga e nder giggol , en mawnay e kala huunde e telen-ma on wonɗo hoore , ɗun ko Almasiihu on .
Ko sabu makko tere moftal wongal ɓandu makko ndun fottiri tiiɗi , humondiri moƴƴa ka jokke , ɗe ndu woni e mun . Ko ɗun waɗi , nde teral kala waɗiri no haanirani ɗun non , ɓandu ndun fow mawnay , hettoo e nder giggol .
Awa e hino ko mi wi'ata on , mi andina on e innde Joomiraaɗo on : On haanaa wuurirde han kadi wa ɓe gomɗinaa ɓen , ɓen jokkuɓe miijooji mun mehi .
Miijooji maɓɓe ɗin ko niɓɓituɗi , ko ɓe jananɓe e ngurndan Alla ɗan , sabu majjere maɓɓe nden e yoorere maɓɓe ɓernde nden .
Ɓe alaa leeɓol liimanaaku few , ɓe jokkii jiiɓaare , fii waɗugol kala ko laaɓaa ko yuɓɓondiri e himme .
Kono onon , hinaa non andirɗon Almasiihu on .
Ɓay pellet on nanii fii makko no wowlee , on jannaama fii makko ko yaadi e goonga wonɗo e makko on ,
haray hiɗon haani ɓortaade jikku mon feƴƴuɗo on e tagudi mon hindi ndin , ɗun ko on tuuniniroowo on himmeeji faljinooji ,
accon ruuhuuji mon ɗin e hakkilaaji mon ɗin heyɗintinee ,
ɓornoɗon tagudi mon heyri ndi Alla tagiri mbaadi mun e nder peewal e laaɓal ko rimata goonga .
Ko ɗun waɗi ko yo on seedu e fenaande , mo kala e mon yo wowlan ɗimmo mun on goonga , ko fii ko en tere ɗe ɓandu wooturu .
Si on aru seytinde , wota on waɗu junuubu , haray wota naange ngen mutu hiɗon tikki .
Wota on jonnu Ibuliisa yolnde .
Wujjaynooɗo woo wota wujju han kadi , kono yo o gollir juuɗe makko ɗen e nder nunɗal , o waɗa goɗɗun ko nafi , o okkora hatonjinɗo .
Wota on accu kongol barminoowol woo yalta ka hunduko mon , kono wowlee konguɗi moƴƴinayɗi tun , addayɗi nafa , wallayɗi ɓeya mawnugol ka nder gomɗinal , ɗun ɗi waɗay ko moƴƴi e heɗotooɓe on ɓen .
Wota on aanin Ruuhu Alla Seniiɗo on , on mo maandiniraɗon fii ndee ɲalaande cottudi wonkii .
Yo kala metteeɗe e tikkere e monee e sonko e hoyre e kala bonki iwu hakkunde mon .
Moƴƴondiree , yurmondiron , yaafondiron , wano Alla yaafori on non sabu Almasiihu on .
Awa wonee ɲembooɓe Alla wa fayɓe yiɗaaɓe ,
wuuron e nder giggol wano Almasiihu on yiɗiri en non . O wattitii kanko tigi e sookeeje Alla fii wonangol en sadaka sakkaaɗo wa angiri uurundi .
Wota jinaa e kala noone angal laaɓal maa himme maandine toode e hakkunde mon , ɓay ɗii piiji haananaa yimɓe Alla ɓen .
Wota haalaaji bonɗi maa ɗi aldaa e faamu wowle , hay non si ko awmagol , ɗun hinaa ko haani , kono yo Alla yette .
Ko fii , andee fota , kala jinoowo maa mo laaɓaa maa himmuɗo , e maanaa rewoowo sanamu , alaa geɓal ka laamateeri Alla e Almasiihu on .
Awa wota hay gooto ɗaynir on haalaaji mehi , ɓay ko fii ɗun tikkere Alla nden ardata e hoore murtuɓe ɓen .
Awa wota on kafidu e maɓɓe geɓal woo .
Hari ko on niɓe , kono jooni ko on ndaygu sabu humondiral mon e Joomiraaɗo on . Awa wuuriree wa fayɓe ndaygu ngun ,
ko fii ndaygu ngun no funtina kala noone moƴƴere e peewal e goonga .
Awa hakkilanee e ko welata Joomiraaɗo on kon .
Wota on humondir e kuuɗe meereeje woo ɗe niɓe , kono feɲɲinee fii majje .
Ko fii ko ɓen yimɓe waɗata kon e gundoo no hersinii toode hay wowlugol .
Kono kala ko feeɲi ka ndaygu , yaltitay ,
ko fii ndaygu ngun hentinay fow . Ko ɗun waɗi si no wi'aa : « Finu , yo an ɗaaniiɗo , immo e hakkunde mayɓe ɓen , Almasiihu on ndaygay e hoore maa . »
Awa wattanee yiila e ngurndan mon ɗan , hara on wuuriraali wa komooɓe ɓen , kono ko wa jooma-faamu'en .
Awa wota on accu fajuhun woo feƴƴira on , ko fii ɲalaaɗe ɗen ko bonɗe .
Ko ɗun waɗi , wota on wonu faaɗa-hakkilɓe , kono faamee ko honɗun woni faale Joomiraaɗo on .
Wota on yaru haa mandilon , ɗun ko ɓoylaare , kono hebbinoree Ruuhu Allaahu on .
Yewtiree beyti Zabuura e jaarooje e beyti hormorɗi . Beytanon , jaaranon Joomiraaɗo on ka ɓerɗe mon ,
saa'i kala yetton Alla , on Baabaajo , e kala huunde e innde Iisaa Almasiihu Joomi men on .
Ɗoftondiree e dow teddingol Almasiihu on .
Onon kadi , yo sonnaaɓe , mo kala yo yankinano moodi mun wano yankinorani non Joomiraaɗo on .
Ko fii ko gorko woni hoore debbo , wano Almasiihu on woniri non hoore moftal ngal , ngal-le ko ɓandu makko , ko kanko woni dandoowo ngal .
Wano moftal ngal yankinorani non Almasiihu on , yo mo kala e sonnaaɓe ɓen kadi yankinoran non moodi mun e ɗi fow .
Onon kadi , yo duhiiɓe , mo kala e mon yo yiɗu sonnaajo mun on wano Almasiihu on yiɗiri moftal ngal non , haa o okkitiri hoore makko fii maggal .
O waɗiri ɗun fii no ngal wonira ngal Alla e hoore laɓɓinirgol ngal lootirgol ndiyan e daaluyee on ,
fii feɲɲinoygol ngal moftal darjungal e makko , hara ngal aldaa e waadere woo e ɲuɗagol e huunde ko nandi e ɗun , kono hara ko laaɓungal , ngal aldaa e ella .
Wano non kadi , duhiiɓe ɓen haani yiɗirde sonnaaɓe mun ɓen wa ɓalli maɓɓe ɗin tigi . Kala on yiɗuɗo sonnaajo mun on , haray no yiɗitii kaɲun tigi .
Ko fii hay gooto aɲataa ɓandu mun ndun , kono o ɲamminay ndu , o dankoo wano Almasiihu on waɗirani moftal ngal non .
Ko fii ko en tere ɓandu makko .
« Ko ɗun waɗi si gorko selay ben mun e yumma mun , humoo e ɓeyngu mun , onsay kamɓe ɗiɗo ɓe wona gooto . »
On gundoo no mawni , kono ko hakkunde Almasiihu on e moftal mun ngal mi woni eɓɓindirde ɗun .
Ko heddii kon , yo mo kala e mon yiɗir sonnaajo mun on wa hoore mun , awa kadi yo sonnaajo on teddin moodi mun .
Onon kadi fayɓe , ɗoftee mawɓe mon ɓen sabu Joomiraaɗo on , ko fii ɗun ko ko feewi .
Ko fii « Teddin yumma maa e ben maa » , ko yamiroore aranere nden non wondude e fodaari ,
fii no ontigi malira , o heɓa duuɓi buy ka hoore leydi .
Onon kadi non , yo baabiraaɓe , wota on mettin ɓerɗe fayɓe mon ɓen , kono ne'iree ɓe waajagol ɓe , eltira laawol Joomiraaɗo on .
Onon kadi , yo jiyaaɓe , ɗoftee jeyɓe on jeyal adunayankewal ɓen e nder kulol e teddungal , e hoore ɓernde laaɓunde , wano ɗoftorɗon Almasiihu on non .
Ɗun non , hara hinaa e gite maɓɓe tun , maa wano welirta yimɓe ɓen non , kono wa kurkaaɗi Almasiihu on , waɗirooɓe faale Alla on ɓerɗe mun ɗen fow .
Golliranon ɓe anniyee moƴƴo wa si tawii ko Joomiraaɗo on wonɗon gollande , hara hinaa yimɓe ɓen ,
e hoore andugol , kala jiyaaɗo maa dimo , Joomiraaɗo on yoɓoyay mo embere moƴƴi ɗi o waɗi ɗin .
Onon non kadi , yo rimɓe , waɗiree wano non e telen-ma jiyaaɓe mon ɓen , reenoɗon e kambugol , e nder andugol wonde Jeyɗo ɓe on e Jeyɗo on on no ka kammu , awa kadi yeeso makko giɗaale alaa .
Ka rawnoode , awa dolnoree Joomiraaɗo on e bawgal makko tiiɗungal ngal .
Ɓornoɗon aalaaji Alla ɗin fow , fii no waawiron catorde dartoo pehe Ibuliisa ɗen .
Tippiro men ngon wonaa hakkunde men e ɓandu e ƴiiƴan woni , kono ko hakkunde men e laamuuji ɗin e mbawdiiji ɗin e laamuuji oo aduna wonɗo e nder niɓe e mbawdiiji ruuhuuyankeeji bonɗi ɗin ka kammuuli .
Ko ɗun waɗi si mi wi'ay on : ƴettee aalaaji Alla ɗin fow , fii no waawiron dartorde tuma ɲalaande bone nden aroyi woo , e fii no waawiron darorde tabita ɓawto waɗugol fow .
Awa daree catoɗon . Yo goonga on wonu dattol keeci mon ɗin , peewal ngal wona dolokke mon hiwitorɗo on .
Yo paɗe mon ɗen wonu hebulaare iwrunde e Kibaaru Moƴƴo yeɗoowo ɓuttu on .
E nder kala huunde , jogoree gomɗinal ngal wa hiwitorgo , ngo waawoton ɗanninirde ndagaaje yiite Ibuliisa ɗen fow .
Hippoɗon kadi kunnawal kisiyee ngal , jogoɗon kaafa Ruuhu on , kan-le ko daaluyee Alla on .
Saa'i kala toroɗon wano Ruuhu Allaahu on woni ardorde on non e kala noone torndeeji , landoɗon ballal Alla , findinon hakkillaaji mon ɗin fii ɗun , duumoɗon e ɗun fota , toranoɗon yimɓe Alla ɓen fow .
Toranoɗon mi min kadi , fii , nde mi udditi hunduko an kon woo , yo mi yeɗe konguɗi fii yottingol gundoo Kibaaru Moƴƴo on e nder cuucal .
Ko fii on Kibaaru Moƴƴo mi wonani nulaaɗo e nder jolokooje . Toranoɗon mi kadi no mi yewtira pellital , wano haaniranimmi non .
Tikiiki , oo musiɗɗo men yiɗaaɗo , kurkaadu holniindu e nder golle Joomiraaɗo on , o humpitoyay on no mi fewndori e ko mi woni waɗude kon .
Ko waɗi si mi immini mo haa e mon , ko fii no andiron no men fewndori , e fii yo o ɓuttin ɓerɗe mon ɗen .
Yo ɓuttu e giggol yeɗe musiɓɓe ɓen , wondude e gomɗinal , immorde e Alla Baabaajo on e Iisaa Almasiihu Joomi on .
Yo moƴƴere wonan kala yiɗirɗo Iisaa Almasiihu Joomi men on , giggol ngol bontataa .
Immorde e an min Puulusa e Timotee , menen ɗii kurkaaɗi Iisaa Almasiihu on , haa e yimɓe Alla humondirɓe e Iisaa Almasiihu on fow ka saare Filipii , e ardotooɓe moftal ngal e wallitotooɓe ngal ɓen .
Yo moƴƴere e ɓuttu wonan on immorde e Alla Baaba men , e Iisaa Almasiihu Joomi on .
Miɗo jarnude Alla an on saa'i kala nde mi anditi fii mon .
Saa'i kala nde mi torantoo on on fow , ko e nder weltaare mi tororta ,
sabu ko kafiduɗon e amen fii Kibaaru Moƴƴo Iisaa Almasiihu on kon , gila ɲande mi hewti ka mon haa hande .
Miɗo felliti , Alla , on Fuɗɗiiɗo kuugal moƴƴal e mon , jokkay timmingol ɗun haa ɲande ardu Iisaa Almasiihu on .
No haani ka mi miijorana on nii , ko fii miɗo waɗi on ka ɓernde an . Ko fii on fow ko on kafiduɓe e an sulfu Alla on , woni e nder ko mi sokaa kon , woni ko mi darantoo Kibaaru Moƴƴo on kon , mi haqinqina mo .
Ko fii Alla no seeditanoo mi wonde miɗo yiɗi on on fow wano Iisaa Almasiihu on yiɗiri on non .
Ko mi torantoo on , ko yo giggol mon ngol ɓurtu ɓeydaade , e nder gandal e faamangol ko woni woo .
Ɗun , on waaway taskaade , anda ko ɓuri moƴƴude kon , fii no laatoron ɓe ɓernde laaɓunde e ɓe felnaaki ɲande ardu Almasiihu on ,
heewuɓe kuuɗe feewuɗe iwruɗe e Iisaa Almasiihu on fii mangu e mantoore Alla .
Mi faalaa yo on andu , yo musiɓɓe an , ko heɓunoo mi kon wallii fii no Kibaaru Moƴƴo on ɓantora .
Ko ɗun waɗi , gila e ɓee suufaaɓe lanɗo on , haa naɓani hen fow , ɓangii wonde ko fii Almasiihu on mi sokiraa .
E nder ko mi sokaa kon , ɓurɓe ɓen e musiɓɓe ɓen ɓurtii hoolaade Joomiraaɗo on , ɓe ɓeydi suusude fii feɲɲingol daaluyee Alla on e ɓaawo kulol .
Ko goonga , woɓɓe ɓen no waajorde fii Almasiihu on nawliigu e monee , kono woɓɓe ɓen ko e hoore anniyee moƴƴo woni waɗirde ɗun .
Ɓen non no waɗirde ɗun giggol , e hoore andugol wonde mi waɗaama haqinqinoowo Kibaaru Moƴƴo on .
E hin-le , ɓen wonɓe ɓanginirde fii Almasiihu on haasidi , anniyeeji maɓɓe ɗin hinaa laaɓuɗi , hiɓe miijii ɓeyditude satteende e hoore ko mi sokaa kon .
No wa'i woo ko seeɗa hitti . Woni ko e anniyeeji moƴƴi maa si ko e anniyeeji bonɗi , min mi weltike , mi weltoto kadi , ɓay fii Almasiihu on waajaama .
Ko fii miɗo andi , ɗun wontanay lan kisiyee sabu torndeeji mon Alla ɗin e ballal Ruuhu Iisaa Almasiihu on .
Faale an tiiɗuɗo on e tama'u an on ko ko tawi kon mi hersirtaa hay huunde , kono gila ɗoo haa poomaa , mi geray no Iisaa Almasiihu on mawniniree e an min e nder hoolaare tiiɗunde , woni non ko e nder ngurndan an ɗan , woni ko e nder mayde an nden .
Ko fii min , ko Almasiihu on woni ngurndan an ɗan , mayde nden ko tono e an .
Kono si miɗo wuuri e oo aduna , ɗun mi waaway gollude golle nafooje . Ko honɗun mi haani suɓaade ? Mi andaa !
Ko fii miɗo pooɗeede e cenɗe ɗen ɗiɗii non . Miɗo mari faale yahugol tawtoya Almasiihu on , ko ɗun ɓuri moƴƴude .
Kono ko si miɗo wuuri ɓuri wondande on e nafa .
Ko fii miɗo andi , miɗo felliti mi luttay , mi wona moggo mon on fow , fii ɓantal mon ngal , e fii weltaare mon nden ka nder gomɗinal .
Ɗun , haray mantoore mon nden e fee Iisaa Almasiihu on ɓeydoto sabu an nde mi yiltitoyii ka mon .
Ko woni tun , woniree e noone no haanirani Kibaaru Moƴƴo Almasiihu on . Woni mi aru yi'ugol on , woni mi araali , yo mi nanu tun no wowlee fii mon wonde hiɗon tabiti e miijo wooto , tippiranon gomɗinal Kibaaru Moƴƴo on e nder anniyee gooto ,
hara on jaɓaali hulɓinireede huunde immorde e ayɓe ɓen . Ɗun wonanay ɓe maande halkagol maɓɓe ngol , kono onon ɗun wonana on maande kisiyee mon on , ɗun ko immorde e Alla .
Ko onon yeɗaa moƴƴere sabu Almasiihu on , hinaa non gomɗingol mo tun , kono ko tampangol mo kadi .
Jooni on wakkilike tippiro ngo mi woni e mun ngon , ngon tippiro ngo yi'unoɗon miɗo tippiree , e ngon ngo wonɗon nanude miɗo tippiree haa jooni .
Nde tawnoo on heɓii wakkilineede sabu Iisaa Almasiihu on , e dankeede e nder giggol , e mbeldigal , e yurmeende , e jokkere enɗan e nder Ruuhu Allaahu on ,
timminiree weltaare an nden heɓugol miijo wooto , e nder giggol gootol e fondo wooto e anniyee gooto .
Wota on warru huunde haasidi maa manti mehi , kono e nder yankinaare jogoron heddiiɓe ɓen wa ɓurɓe on .
Ɗoo e yo mo kala e mon wattan yiila e fii ko nafata ɗun kon , wattanee yiila e ko nafata ɓeya kon kadi .
Waɗon e mon miijo wonnoongo e Iisaa Almasiihu on ngon :
Ɗun ko on mo mbaadi mun woni ndi Alla , kono o haɓɓitaaki fotugol e Alla ,
kono o tippini hoore makko , o ƴetti mbaadi maccuɗo e hoore nandintinagol e neɗɗanke . Ɓawto tawdegol e noone neɗɗanke ,
o jippini hoore makko , o ɗoftii haa e mayde , hay maayugol e leggal altindiraangal .
Ko ɗun waɗi si Alla towni mo ka ɓuri toowude ton , o yeɗi mo innde ɓurnde mawnude inɗe ɗen fow ,
fii kala ko tagaa ko woni ka kammuuli e ka hoore leydi e ka nder leydi yo jicco e innde Iisaa ,
e yo kala ɗenngal qirrito wonde Iisaa Almasiihu on ko Joomiraaɗo ka mangu Alla Baabaajo on .
Jooni non , yo yiɓɓe an , nde tawnoo hiɗon duumi e ɗoftaare , golliree kisiyee mon on e nder kulol e teddungal , hara hinaa e yeeso an tun , kono yo ɓurtu e ɓaawo an .
Ko fii ko Alla woni waɗude e mon faale on e huuwingol on ko yaadi e eɓɓoore makko moƴƴere nden .
Waɗiree fow e ɓaawo dukugol e yeddondiro ,
fii no laatoron laaɓuɓe ɓe felnaaki , e no woniron fayɓe Alla ɓe felnaaki e hakkunde nguu jamaanu bonngu ɓoyliingu , ngu jalbirɗon e hakkunde mun wa kooɗe e oo aduna ,
jogiiɓe daaluyee ngurndan ɗan . Ɗun , on wonanoyay lan ɓe mi mantorta ɲande ardu Almasiihu on , ɗun haray wonanii lan seedee ko mi jindi kon e ko mi tampi kon wonaali meere .
Hay si tawii mi wonay sadaka hibbanteeɗo Joomiraaɗo on fii timmingol sadaka mon on e kurkagol mon ngol immorde e gomɗinal mon ngal , haray miɗo weltii , miɗo weltodi kadi e mon on fow .
Onon kadi weltoree wano non , weltodon e an !
Miɗo tanƴinori Iisaa Joomi on nelugol Timotee haa e mon ko neeɓaa , fii no mi wakkilora min tigi sabu ɗin kibaaruuji ɗi mi heɓirta on .
Ko fii hay gooto aaniranaa on wa an si hinaa kanko Timotee .
Ko fii fow ko nafa mun on woni ɗaɓɓude , hinaa nafa wonɗo e Iisaa Almasiihu on .
Kono hiɗon andi ko honno Timotee ɓanginiri fii mun , e no men gollidiri fii Kibaaru Moƴƴo on , wa paykun wonkun moggo ben mun .
Awa , miɗo tanƴinii nelugol mo haa e mon , nde mi humpitii ko laaɓi fii ko heɓoytammi kon woo .
Awa kadi miɗo hoolori Joomiraaɗo on , wonde min tigi mi yahay ko neeɓaa .
Miɗo tanƴinii no moƴƴi ka mi nelta e mon oo musiɗɗo an , wondiɗɗo an e golle e tippiro , wi'eteeɗo Epafruuditu , mo nelunoɗon e an , jonnorɗon piiji ɗi mi handi .
Himo wulɗaa on fota , on fow , awa kadi himo aani fota fii ko humpitiɗon fii nawnaare makko nden kon .
Ko goonga , o nawnuno haa moggo mayde , kono Alla yurmaa mo , hinaa kanko tun non o yurmaa , kono min men , fii wota mi heɓu sokola e hoore sokola .
Awa mi neltanii on mo e hoore hawjere tiiɗunde fii yo on weltor yi'ugol mo , e no min kadi sokola an on ɗuytora .
Jaɓɓee mo e innde Joomiraaɗo on , wondude e weltaare timmunde , teddinon kadi sifa ɓen yimɓe .
Ko fii , ko sabu golle Almasiihu on o eppirnoo mayde , fewndo o weeɓitunoo ngurndan makko ɗan , fii gollangol lan golle ɗe onon tigi on waawaano .
Ka rawnoode , yo musiɓɓe an , weltoree Joomiraaɗo on . Ko fii tampintaa lan ka mi fillitoo windangol on , ko fii ɗun ko ko dandata on .
Awa reenee e dawaaɗi ɗin , reenoɗon e gollooɓe bonɓe ɓen , reenoɗon e barajeliiɓe ɓen .
Ko fii , sunninaaɓe tigi-tigiiɓe ɓen ko enen , enen ɓee rewirooɓe Alla Ruuhu makko on , enen ɓee mantorɓe Iisaa Almasiihu on , enen ɓee ɓe hooloraa ɓandu mun .
E hin-le min kadi , miɗo waawunoo fawude hoolaare an nden e ɓandu an ndun . Si tawii goɗɗo no sikka no waawi fawude hoolaare mun nden e ɓandu mun , min kadi miɗo waawi ko ɓuri ɗun .
Ko fii mi sunninano ka ɲalaande jeetataɓere . Ko mi jibinannde Isra'iila ka bolondaa Buniyamiinu , ƴiiƴan Aabirayanke tigi . Fii telen-ma ka teddingol Sariya Muusaa on , miɗo tawdanoo e Fariisiyaaɓe ɓen .
Hakkee ko mi himmunoo , mi cukkotono gomɗinɓe Iisaa ɓen , e ley yamiroore Sariya on , tawi mi felnaaki .
Kono ko wonannoo mi tono kon , mi jogori ɗun wa meere sabu Almasiihu on .
Awa kadi mi jogorii fow wa meere e nder eɓɓindirgol ɗun e gandal mawngal fii Iisaa Almasiihu on , on Joomi an . Ko sabu makko mi tertori piiji ɗin fow , mi jogori ɗi fow wa tuuɗe , fii no mi heɓira Almasiihu on ,
e no mi humondirira e makko . Hinaa sabu kuuɗe an ɗen maa sabu ɗoftagol Sariya Muusaa on waɗi si ko mi feewuɗo , kono ko sabu gomɗingol Almasiihu on waɗi si ko mi feewuɗo , ɗun ko ngal peewal iwrungal ka Alla , sabu gomɗinal .
Faandaare an nden ko andugol mo kanko Almasiihu on , anda bawgal immintineede makko nden , mi hawtida e makko tampereeji makko ɗin , mi wa'a wa makko ka mayde makko ,
e dow tama'u immintineede e hakkunde mayɓe ɓen .
Hinaa fii mi heɓii ko mi faandanii kon , maa mi hewtii ka timmoode , kono miɗo jokki yaarugol yeeso fii no mi hendoroya kon ko Iisaa Almasiihu noddirimmi fii mun .
Min tigi non , yo musiɓɓe an , mi tanƴinaaki wonde mi hendike ɗun taho . Kono miɗo waɗi huunde wootere : yejjitugol fii ko feƴƴi kon , pooɗanoo ko woni yeeso kon .
Miɗo dogande timmoode nden , fii no mi heɓira njoddi ndi Alla noddiri en fii mun ka kammu ndin rewrude e Iisaa Almasiihu on .
Enen mokobaaɓe e gomɗinal ɓen fow , heɓen sifa ngoo miijo . Si tawii non e toɓɓe goo hiɗon mari miijooji luutondirɗi e ɗunɗoo , haray Alla ɓanginanay on fii nden toɓɓere ɗon .
Ko woni tun , ɓay en ardii haa ɗoo , yaaden yaadu wooturu .
Wonee ɲembooɓe lan , yo musiɓɓe . Ƴetton misal e ɓen wuurirɓe wano men wuuriri non .
No woodi ɗuuɗuɓe wonirɓe ngayngu leggal altindiraangal Almasiihu on ngal . Mi wowlanii on ɗun soono woo . Jooni kadi , miɗo wowlude ɗun e hoore miɗo wulla .
Sakkitoode maɓɓe nden ko halkagol , ko deedi maɓɓe ɗin woni alla maɓɓe on , hiɓe waɗi darja maɓɓe on ka hersinta ɓe , awa kadi ko fii piiji oo aduna tun ɓe miijotoo .
Enen , ko en jeyaaɓe ka aljanna ka Dandoowo mo habborɗen hawjere on iwata ton , ɗun ko Iisaa Almasiihu Joomi on ,
on wayliroyoowo ɓalli men lo'uɗi ɗin bawgal makko waawayngal yankingol kala huunde e ley makko ngal , o nandintina ɗi e ɓandu makko darjundu ndun .
Ko ɗun waɗi , yo musiɓɓe an yiɗaaɓe , ɓe mi wulɗaa fota , onon ɓe tawata ko weltaare an e meetelol an , tabitiree nii , ɲiiɓon e Joomiraaɗo on , yo yiɓɓe an .
Mi torike Afuudiyata e Sinitiiki , mi jeeji , yo ɓe waɗu sabu Joomiraaɗo on ɓe nantondira .
An men , yo mo mi gollidata , sella-findeejo , mi torike ma wallitagol ɓee rewɓe walluɓe lan tippirde fii yottingol Kibaaru Moƴƴo on , wondude e Akilimandu e ɓeya ɓe mi gollidata fow , ɓe tawata inɗe mun no windii ka deftere ngurndan .
Weltee saa'i woo e nder humondiral mon e Joomiraaɗo on , miɗo fillitaade kadi , weltee !
Yo yimɓe ɓen fow andu newaare mon nden , ko fii Joomiraaɗo on ko Ɓadiiɗo .
Wota on aanu huunde , kono e kala huunde weeɓitiranee Alla faaleeji mon ɗin toragol mo , landoo mo ballal , weltanoo mo .
Ɗun , ɓuttu ngu Alla yeɗata , feƴƴitungu kala faamu ngun , hiway ɓerɗe mon ɗen e miijooji mon ɗin e nder humondiral mon e Iisaa Almasiihu on .
Ko heddii kon , yo musiɓɓe an , kala ko tawata ko goonga , kala ko wondi e teddungal , kala ko feewi , kala ko laaɓi , kala ko labaa , kala ko handi e kuljeede , kala ko ɓuri moƴƴude , e kala ko handi e mantoore , yo ɗun wonan miijo mon ngon keyee .
Awa , ko andirɗon mi kon , e ko heɓirɗon mi kon , e ko nanuɗon miɗo wowla kon , e ko yi'uɗon miɗo waɗa kon , waɗee ɗun . Ɗun , Alla Jom ɓuttu on wonday e mon .
Miɗo weltanii Joomiraaɗo on fota , sabu ko wurnituɗon nafa mon fii an kon . Hari hiɗon wondi e on nafa , kono hari feere nden no ŋakkiri on .
Wonaa fii miɗo ŋakkiraa waɗi si mi wowli ɗun , ko fii mi ekkitike yondinorgol no mi fewndori non .
Miɗo waawi wuurude e nder ɓillaare , wano tawiri non kadi miɗo waawi wuurude e nder maral . E ɗi fow e hen fow mi ekkitike gundoo weltagol , woni e nder haarannde maa e heege , woni e nder maral maa e ŋakkireede .
Mi waawii fow sabu on Tiiɗinɗo lan .
Kono on waɗii ko moƴƴi tawdegol mon e tampereeji an ɗin .
Onon ɓe Filipii ɓen tigi hiɗon andi , ka fuɗɗoode waajagol an fii Kibaaru Moƴƴo on ka mon , ɓay mi iwii Masedonii , hay moftal gootal wallindiraali e an ka baŋŋe jonnugol e hendagol si wonaa ngal mon ngal .
Ko fii , fewndo mi wonnoo ka saare Tesalonii , on neldanno ɓuri nde wootere ko mi handi e mun .
Hinaa fii ko dokkal mi wonnoo ɗaɓɓude , kono ko mi woni ɗaɓɓude ko yo tono golle mon ɗen ɓeydo .
Mi hendike ko nelduɗon mi kon e juuɗe Epafruuditu . Jooni mi heɓii ko mi handi e mun kon haa feƴƴitii . Dokkal mon ngal no wa'i wa angiri ndi urngol moƴƴol , wa sadaka mo Alla jaɓi , hara ko waalaniiɗo mo .
Immorde e ngalu e darja Alla an on sabu Iisaa Almasiihu on , o okkay on kala ko handuɗon .
Yo mangural wonan Alla , Baaba men , haa poomaa . Aamiina !
Salminanee lan kala aaden Alla humondirɗo e Iisaa Almasiihu on . Musiɓɓe ɓe mi wondi ɓen salminii on .
Yimɓe Alla ɓen fow salminii on , tentinii ɓee jeyaaɓe e nduu suudu oo lanɗo mawɗo Roomu on .
Yo moƴƴere Iisaa Almasiihu Joomi on wonu e ɓerɗe mon .
Immorde e an min Puulusa , mo Alla hoddiri wonugol sahaabaajo Iisaa Almasiihu on , wondude e oo musiɗɗo men wi'eteeɗo Timotee ,
haa e mon onon , ɓee musiɓɓe amen humondirɓe e Almasiihu on , gomɗinɓe wonɓe Koloosi , sella-findeeɓe . Yo moƴƴere e ɓuttu wonan on immorde e Alla Baaba men .
Meɗen duumi e jarnugol Alla , on Ben Iisaa Almasiihu Joomi men on , e nder ko men torantoo on kon .
Ko fii men nanii fii ko gomɗinɗon Iisaa Almasiihu on kon no wowlee , e giggol ngol yiɗuɗon yimɓe Alla ɓen fow ngol ,
sabu tama'u mo maranaɗon on ka kammu , on mo daaluyee goongaajo on andinnoo on fii mun , ɗun ko Kibaaru Moƴƴo
hewtuɗo ka mon on . Ko wano o woni waɗirde batte , o laya e aduna on fow non , ko wano non o woni waɗirde batte e hakkunde mon gila ɲande nanuɗon anduɗon moƴƴere Alla nden e nder goonga on ,
ɓawto Epafaraasi , oo giɗo amen e gollidoowo e amen , hewtinde on ɗii janndeeji . Himo wonani on golloowo sella-findeejo e telen-ma Almasiihu on ,
awa kadi o ɓanginanii men fii giggol ngol Ruuhu Allaahu on waɗi e mon ngol .
Ko ɗun waɗi , menen kadi , gila ɲande men humpitii ɗun , meɗen duumii e toranagol on Alla , e toragol yo on hebbine gandal fii faale makko on , wondude e kala faamu e hakkil iwruɗun e Ruuhu Allaahu on ,
fii no wuuriron noone no hawrirani Joomiraaɗo on , e no welira mo e kala noone , ngurnɗan mon ɗan rima kala noone kuuɗe moƴƴe , ɓeydoɗon e andugol Alla ,
bawgal mangu makko ngun tiiɗina on e kala huunde , fii no woniron ŋaɲɲiiɓe e muɲɲiiɓe ,
e hoore hiɗon jarnira Baabaajo on weltaare , on Wawnuɗo on heɓugol geɓal ka ndondi ndi o marani gomɗinɓe ɓen ka laamateeri ndaygu ,
on Jattinɗo en mbawdi niɓe ɗen , o addii en ka laamateeri Ɓiɗɗo makko yiɗaaɗo on ,
on mo heɓirɗen cottudi wonkii e yaafuyee junuubaaji .
Ko on Ɓiɗɗo woni mbaadi Alla mo yi'otaako on , ko kanko woni afo e hoore kala ko tagaa .
Ko fii ko e makko kala huunde tagiraa ka kammu e ka hoore leydi , ko yi'otoo e ko yi'otaako , ɗun ko julle laamu e laamuuji e hooreyaagal e bawɗe , fow ko e makko tagiraa , e fii makko kadi tagiraa .
Ko kanko adii kala huunde , e kala huunde ko e makko woniri .
Ko kanko woni hoore ɓandu ndun , ɗun ko moftal ngal . Ko kanko woni Fuɗɗoode nden , e adaaɗo immintineede e hakkunde mayɓe ɓen , fii no o wonira Arano e ɗi fow .
Ko fii welii Alla ka ko woni e Alla kon fow wona e Almasiihu on ,
e moƴƴintinirgol fow e makko kanko tigi , ko woni ka hoore leydi kon e ko woni ka kammu kon , e nder waɗugol ɓuttu rewrude e ƴiiƴan makko hibbaaɗan ɗan ka hoore leggal makko altindiraangal .
Onon kadi , ɓee woɗɗitinooɓe Alla e ayɓe makko sabu miijooji mon ɗin e kuuɗe mon bonɗe ɗen ,
jooni non ko mayde ɓandu makko ndun o moƴƴintiniri hakkunde mon e makko , fii no laatoron yeeso makko kanko Alla laaɓuɓe , ɓe aldaa e ella e ɓe felnaaki ,
kono non , ko si tawii hiɗon duumii e gomɗinal ngal , hiɗon tabintinaa , ɲiiɓinaa e maggal , hara on woɗɗitaaki tama'u mo heɓirɗon Kibaaru Moƴƴo mo nanuɗon on . On Kibaaru feɲɲinanaaɗo kala tagaaɗo ka ley kammu , ko on min Puulusa mi wonti kurkaadu mun .
Jooni miɗo weltii e nder tampereeji an ɗin fii mon . Ko fii , e an min , mi timminirii ɓandu an ndun ko ŋakkunoo e tampereeji Almasiihu on , fii ɓandu makko ndun , ndun-le ko moftal ngal .
Ko ngal moftal mi wonani kurkaadu , wano Alla nelirimmi non fii feɲɲinangol on daaluyee makko on e ko woni e mun kon fow ,
ɗun ko on gundoo neeɓunooɗo suuɗaade e nder jamaanuuji ɗin fow , kono jooni o feɲɲinanaama laaɓuɓe makko ɓen ,
ɓen ɓe Alla faalaa andinde ko honɗun woni ngalu mangu on gundoo e hakkunde leƴƴi ɗin fow . Ko woni on gundoo : Almasiihu on no e mon , ko ɗun woni tama'u mangu ngun .
Ko on men woni feɲɲinde fii mun e nder hajagol , janna kala neɗɗo e dow faamu timmungu , fii no kala neɗɗo laatora mokobaa e nder humondiral e Almasiihu on .
Ko ɗun mi woni gollande , e nder tippirgol e doole makko wonɗe gollude e an no tiiɗiri ɗen .
Awa , mi faalaa yo on andu ko tippiro hongo mi rondii fii mon , onon e ɓee ɓe Laa'udiisa e ɓe yi'aali lan haa hande ɓen .
Ɗun ko fii no ɓerɗe maɓɓe ɗen wakkilora , e no ɓe tamondirira e nder giggol , ɓe heɓa kala ko woni e pellital heewungal iwrungal e faamu , fii andugol gundoo Alla on , ɗun ko Almasiihu on tigi ,
on mo ngaluuji faamu ngun e gandal ngal fow suuɗii e mun .
Ko mi wi'iri ɗun , ko fii wota hay gooto faljinir on yewtereeji welɗi .
Ko fii , si tawii mi tawdaaka e mon e ɓandu , kono haray miɗo wondi e mon ka ɓernde , miɗo weltori yi'ugol nanondiral yaadungal wongal hakkunde mon ngal , e tiiɗeendi gomɗinal mon ngal e telen-ma Almasiihu on .
Nde tawnoo on jaɓii Iisaa Almasiihu on wona Joomi mon , awa duumee e humagol e makko .
Iree ɗaɗi mon ɗin e didoodi mon ndin e makko , tabiton e nder gomɗinal ngal wano janniraɗon non , wonon heewuɓe jarnugol .
Reenee , wota hay gooto e mon hiile , nangiree faamu neɗɗanke e ɗayni meereeji immorde e aadaaji neɗɗanke e mbawdiiji adunayankeeji , ɗi tawata wonaa e Almasiihu on iwri .
Ko fii allankaaku Alla ngun fow no e neɗɗankaaku Almasiihu on ,
awa kadi on wonii timmuɓe e kala huunde e nder yuɓɓondiral mon e makko , ɗun ko on Wonɗo yeesoojo kala laamu e kala bawgal .
Ko e nder humondiral mon e makko kadi sunniniraɗon sunninannde nde waɗiraaka juuɗe neɗɗanke , kono hara ko sunninannde nde Almasiihu on waɗi nden , ɗun ko ɓoorugol ɓandu junuubankeeru ndun .
On surridaama e makko , e nder looteede maande kisiyee , on immintinidaama e makko sabu ko gomɗinɗon bawgal Alla ngal kon , on Immintinɗo mo e hakkunde mayɓe ɓen .
Onon , ɓe tawata maayiino sabu bonnereeji mon e sabu angal sunninegol mon , kanko Alla o wurnitidii on e Almasiihu on . O yaafanike en bonnereeji men ɗin fow .
O montii derol ɲamaale windanoongol e hoore men ngol , ngol ngol tawata yamirooje mun no ŋannani en , o ittiri ngol fempugol ngol ka leggal altindiraangal .
O ɓoorii laamuuji ɗin e bawɗe ɗen , o weeɓitii ɗe e kene e yeeso fow e nder foolirgol ɗe leggal altindiraangal ngal .
Awa ko ɗun waɗi , wota gooto ɲaawu on fii ko ɲaamoton kon e ko yaroton kon , maa fii juldeere , maa lewru heyru , maa ɲalaaɗe fowteteeɗe e mun ɗen .
Ɗun fow ko ɗowdi piiji aroyayɗi ɗin , kono haqiiqa on ko ɗi Almasiihu on ɗin .
Wota on jaɓu ɓen yimɓe yiɗuɓe yankinorde tampingol ɓandu ndun e rewugol malaa'ika hippoo on mbuuɲaari mon ndin . Sifa ɓen yimɓe ko hoolorɓe koyɗi mun . Hiɓe hebbinora mawnintinaare nde alaa nafa , immorde e miijooji neɗɗanke ,
edii ɓe humaade e Hooreejo on , on mo ɓandu ndun fow jogondiriri sabu mun , fottiri jokke ɗen e ɗaɗi ɗin , mawni no Alla yiɗiri non .
Nde tawnoo on maayidiino e Almasiihu on , on sertii e ɗii mbawdiiji adunayankeeji , ko honɗun jaɓanton ɓe fawa on ɗii aadaaji , wa si tawii hiɗon wuurani aduna ,
ɗun ko « wota a meemu ɗunɗoo ! » , « wota a mettu ɗunɗaa ! » , « wota a foppo ɗuntoo ! »
Ɗii aadaaji fow si huutoraama ko ɗi bontayɗi , ɓay ko ɗi yamirooje e janndeeji neɗɗanke .
Pellet , ko goonga , ɗin aadaaji no nandi e faamu , ɓay hiɗi catii e dewal anniyaangal immorde e neɗɗanke , e yankinaare e yangugol ɓandu , kono ɗi alanaa neɗɗanke no o wawtora hoore makko .
Ɓay non on wurnitidaama e Almasiihu on , haray ɗaɓɓee piiji wonɗi ka dow ɗin , ka Almasiihu on jooɗori ka sengo ɲaamo Alla ton .
Miijee fii ko woni ka dow kon , hara hinaa fii ko woni ka hoore leydi kon .
Ko fii on maayii , ngurndan mon ɗan no suuɗii e Almasiihu on ka Alla .
Awa , nde Almasiihu on , ɗun ko ngurndan mon ɗan , feeɲiti , haray on feeɲiday e makko ka mangural .
Awa waree piiji adunayankeeji wonɗi e mon ɗin , ɗun ko wano : jinaa e angal laaɓal e himmeeji e faaleeji bonɗi e miile , ( ko fii miile ko rewugol sanamu ) .
Ko ɗun addata tikkere Alla nden e hoore murtuɓe ɓen .
Ko nii wuurirnoɗon oya tuma , wa fewndo junuubu ardinoo ngurndan mon ɗan .
Kono jooni non , onon kadi bugitee ɗun fow : ɗun ko tikkere nden e monee on e hunƴeendi ndin e hoyre nden e haalaaji bonɗi yaltaynooɗi e kundule mon ɗin .
Wota on fenindiran , onon ɓee ɓortiiɓe tagu hinngu ngun e kuuɗe mun ,
ɓornii tagu hesu heyɗintinaangu e noone mbaadi on Taguɗo ngu , fii no waawiron mo andude haa timma .
Ɗon alaa Gereekiyankeejo maa Yahuudiyankeejo , maa sunninaaɗo maa mo sunninaaka , maa leɲol ngol finaa maa leɲol kaana-jikkuwol , maa maccuɗo maa dimo , kono ko Almasiihu on woni fow , woni e fow .
Ɓay ko on suɓaaɓe Alla , laaɓuɓe , e yiɗaaɓe makko , ɓornee yurmeende tiiɗunde e moƴƴuki e yankinaare e newaare e yondinaare .
Muɲɲondiranee , yaafondiron si tawii goɗɗo no mari ko wullitoo e hoore oya . Wano Almasiihu on yaaforani on non , onon kadi waɗiree wano non .
Kono , e hoore ɗunɗoo fow , ɓornee giggol , sabu ko ngol yuɓɓindirta haa timma .
Yo ɓuttu Almasiihu ngu noddiraɗon fii wonugol ɓandu wooturu ngun ardo ɓerɗe mon ɗen . Wonee anditanooɓe .
Yo kongol Almasiihu on hebbin ɓerɗe mon ɗen . Jannindiree , hajondiron e dow faamu fow e nder ko beytiranton Alla beyti Zabuura e jaarooje e beyti hormorɗi , yettiron Alla beytirangol mo ɓerɗe mon ɗen fow .
Kala ko waɗoton , e kongol maa e kuugal , waɗee fow e innde Iisaa Joomi on , e jarnirgol mo Alla Baabaajo on .
Rewɓe , mo kala e mon , yo yankinano moodi mun , wano hawrirani Joomiraaɗo on non .
Onon kadi worɓe , mo kala e mon yo yiɗu ɓeyngu mun , hara on hunƴanaali ɓe .
Onon kadi fayɓe , ɗoftee mawɓe mon ɓen e ɗi fow , ko fii ɗun no wela Joomiraaɗo on .
Onon kadi baabiraaɓe , wota on mettin ɓerɗe fayɓe mon ɓen , fii wota ɓerɗe maɓɓe maayu .
Onon kadi yo jiyaaɓe , ɗoftee jeyɓe on jeyal adunayankewal ɓen e ɗi fow , hara hinaa non e gite maɓɓe tun , wa si tawii on ɗaɓɓay woni no yimɓe ɓen yiɗira on , kono hara ko ɓernde laaɓunde e nder kulol Joomiraaɗo on .
Kala ko waɗoton , waɗiree ɗun ittiri wonkii mon kin fow , wa si tawii ko Joomiraaɗo on wonɗon waɗande , hara hinaa yimɓe ɓen ,
e hoore andugol mon on heɓiray Joomiraaɗo on ndondi wa ngeenaari . Ko Almasiihu Joomi on wonɗon kurkanaade .
Ko fii kala on waɗuɗo ko boni , o hettay njoddi bonnere makko nden , awa kadi giɗaale alaa ton .
Onon kadi yo jeyɓe , jogoree jiyaaɓe mon ɓen no feewiri e no nunɗiri , e hoore andugol wonde onon kadi hiɗon mari Jeyɗo on ka kammu .
Duumee e toragol Alla , hakkilanon e ɗun e dow yettugol mo .
Toranoɗon men kadi , fii yo Alla udditan konguɗi amen ɗin dambugal fii no men waawira feɲɲinirde goonga lugguɗo Almasiihu on , on goonga mo mi jolkaa fii mun ,
e no mi yewtira fii on goonga no laaɓiri , wano haaniranimmi non .
E telen-ma ɓe gomɗinaa ɓen , wondiree faamu , hara on accaali fajuhun woo feƴƴira on .
Yo taw soono woo konguɗi mon ɗin ko welɗi , hara hiɗi weliri wa lanɗan , fii no andiron ko honno jaaborton mo kala .
Tikiiki , oo musiɗɗo an yiɗaaɗo , golloowo holniiɗo mo mi kurkodata fii golle Joomiraaɗo on , o andinoyay on fow fii no mi fewndori .
Ko waɗi si mi immini mo haa e mon , ko fii no andiron no men fewndori , e fii yo o wakkilin ɓerɗe mon ɗen .
Mi immindinanii on mo e oo musiɗɗo yiɗaaɗo sella-findeejo wi'eteeɗo Onesiima , on ko mo mon . Ɓe andinoyay on ko woni feƴƴude gaa kon fow .
Oo wondiɗɗo an e joge wi'eteeɗo Aristarke salminii on , wondude e Markuusa , oo denɗiraawo Barnabaasi , on mo tindinanaɗon fii mun . Si o hewtoyii ka mon , wernee mo moƴƴa .
Iisaa jammaaɗo Yustuusa kadi salminii on . E nder leɲol Yahuuda ngol , ko ɓee ɗoo tun woni gollidude e an fii laamateeri Alla ndin , ɓe woni wakkilinɓe lan .
Oo kurkaadu Iisaa Almasiihu on wi'eteeɗo Epafaraasi salminii on , on ko mo mon . Himo duumii e tippiro fii mon e nder torndeeji makko ɗin , fii no tabitiron wa mokobaaɓe , heewuɓe hoolaare e telen-ma faale Alla on fow .
Miɗo seeditanii mo ɗun , wonde o yanganike on fota , e fii ɓee ɓe Laa'udiisa e fii ɓee ɓe Hiirapoliisa .
Awa kadi , oo ɲawndoowo yiɗaaɗo wi'eteeɗo Luuka , wondude e Demaasi , salminii on .
Salminanee lan musiɓɓe wonɓe Laa'udiisa ɓen , kaɲun e oo debbo wi'eteeɗo Nimfaasi , e moftal wongal ka suudu makko ngal .
Si nduu ɓatakuru jangaama ka mon , etee kadi no ndu jangiree ka moftal wongal Laa'udiisa . Jangon kadi iwranayndu on ndun Laa'udiisa .
Wi'on kadi oo wi'eteeɗo Arkiipe yo o eto no o timminira ɗee golle ɗe o heɓiri Joomiraaɗo on .
Min Puulusa , mi salminirii on jungo an ngon tigi . Awa anditee fii jolokooje an ɗen . Yo moƴƴere wonan on .
Immorde e an min Puulusa , wondude e Silaasi e Timotee , haa e ngal moftal wongal Tesalonii , humondirɓe e Alla Baabaajo on e Iisaa Almasiihu Joomi on . Yo moƴƴere e ɓuttu wonan on .
Meɗen duumii e jarnugol Alla fii mon on fow , e meɗen anditude fii mon on fow e nder torndeeji amen ɗin .
Meɗen anditude soono woo yeeso Alla , on Ben men , kuuɗe gomɗinal mon ngal e golle giggol mon ngol e tama'u mo catorɗon e Iisaa Almasiihu Joomi men on .
Meɗen andi , yo musiɓɓe ɓe Alla yiɗi , ko on suɓaaɓe ,
ko fii Kibaaru Moƴƴo mo men woni feɲɲinde on , men addiranaali on mo kongol tun , kono ko wondude e bawgal e Ruuhu Seniiɗo on e hoolaare mawnde . E hiɗon andi-le no men wondirnoo e mon fii nafa mon .
Onon kadi on ɲembii men , on ɲembii Joomi on . Hay e nder tampereeji mon ɗuuɗuɗi ɗin , on jaɓirii daaluyee on weltaare iwrunde e Ruuhu Seniiɗo on .
Ko ɗun waɗi , on wonii ɓe gomɗinɓe ɓen Masedonii e Akaaya fow ɲembinta .
Ko fii daaluyee Joomiraaɗo on lollirii immorde ka mon , hinaa non e hoore Masedonii e Akaaya tun , kono gomɗinal mon ngal e Alla andike nokkeeli ɗin fow , haa ka tawata hewtaa ka men wowla fii mun .
No sifeede fii jaɓɓo ngo men jaɓɓaa ka mon ngon , e ko honno tuubiranɗon Alla , yiltiɗon e ɓaawo sanamuuji fii rewugol Alla Wuuruɗo Goongaajo on ,
e fii habbagol ka kammuuli on Ɓiɗɗo makko , mo o immintini e hakkunde mayɓe ɓen , ɗun ko Iisaa , on Jattinɗo en tikkere aroyaynde nden .
Hiɗon andi onon tigi , yo musiɓɓe , ardu amen ndun ka mon wonaali meerenteeru .
Kono ɓawto men tampude , men tampinee e ndee saare wi'eteende Filipii , wano andirɗon non , men ƴetti hoolaare e Alla men on fii feɲɲinangol on Kibaaru Moƴƴo Alla on e nder tippiro mawngo .
E hoore ɗun , waajuuji amen ɗin hinaa e palji iwri , maa e anniyeeji bonɗi , maa e ƴoyre ,
kono ɓay Alla tawii meɗen foddi e halfineede Kibaaru Moƴƴo on , ko ɗun waɗi si men yewtirtaa no welirta yimɓe ɓen , kono ko no welirta Alla , on ndarndotooɗo ɓerɗe amen ɗen .
E hoore ɗun , hiɗon andi men ɗayniraali on mantirgol konguɗi , miile kadi ardaaki men , Alla ko seedee e ɗun .
E men ɗaɓɓaali kadi yo yimɓe ɓen teddin men , woni onon , woni heddiiɓe ɓen .
Hay si men waawayno hollude on mbawdi sabu ko men sahaabaaɓe Almasiihu on , men waɗaali ɗun . Kono fewndo men wondi e mon , men holli on newaare , wano neene dankorta ɓiɓɓe mun .
E nder giggol ngol men joganii on ngol , meɗen yiɗunoo yeɗugol on Kibaaru Moƴƴo Alla on , kono kadi ngurndan amen ɗan tigi , hakkee ko men yiɗi on .
Onon on anditii , yo musiɓɓe , golle amen ɗen e yangi amen kin fewndo men feɲɲinannoo on Kibaaru Moƴƴo Alla on , men gollirno jemma e ɲalorma , fii wota men wonan hay gooto e mon dongal .
Ko on seedee , Alla kadi ko seedee , men wonirno e noone laaɓuɗo e no feewiri e no felnoraa telen-ma mon , onon gomɗinɓe ɓen .
Hiɗon andi kadi men woniranno kala e mon wano baaba woniranta fayɓe mun .
Men waajino on , men wakkilini on , men jeeji on yo on wuurir noone no welirta Alla , on Nodduɗo on ka laamateeri mun e ka mangu mun .
E hino ko men duumori e jarnugol Alla kon : e nder jaɓugol mon daaluyee mo men feɲɲinannoo on on , on jaɓiraano mo wa iwruɗo e neɗɗanke , kono on jaɓirno mo wa daaluyee Alla , no o woniri haqiiqa non , ko on daaluyee woni gollude e mon onon gomɗinɓe ɓen .
On ɓanginno ɗun , yo musiɓɓe , e nder ɲembugol mon mofte Alla wonɗe ka diiwal Yahuuda ɗen , ɗe tawata ko Iisaa Almasiihu on jeyi , ko fii onon kadi on tampuno e juuɗe ɲokondooɓe mon ɓen sifa tampereeji ɗi Yahuudiyankeeɓe ɓen tampinnoo ɗen mofte ɗin .
Ko ɓen wari Iisaa Joomi on , wari annabaaɓe ɓen , cukkii men , ɗun ko ɓen ɓe welataa Alla , wonɓe ayɓe yimɓe ɓen fow .
Hiɓe fanni men yewtugol ɓe wonaa Yahuudiyanke ɓen fii wota ɓen dande , ko nii ɓe jokkiri hebbingol junuubaaji maɓɓe ɗin . Kono tikkere Alla nden sakkitori nangugol ɓe .
Menen , telen-ma amen yo musiɓɓe , e nder ko men seedunoo e mon kon e nder saa'ihun e ɓandu , kono hinaa e ɓernde , hakkee ko men marnoo faale tiiɗuɗo fii yi'itugol on , men etino fii ɗun fota .
Ko ɗun waɗi si men faalano yahude ka mon , tentinii min Puulusa , mi etino ɗun ɓuri nde wootere . Kono Ibuliisa hanni men .
E hara hinaa onon woni tama'u amen on e weltaare amen nden e meetelol darja amen on yeeso Iisaa Joomi men on ɲande ardu makko ndun ?
Hiiyii , ko onon woni darja amen on e weltaare amen nden !
Ko ɗun waɗi si men wawtaano hande kadi habbagol ko ɓuri nii , men tawi no ɓurani men ka men wona menen tun ka saare Atiina ,
men imminana on oo musiɗɗo amen inneteeɗo Timotee , on wondiɗɗo amen e nder golle Alla ɗen e hoore feɲɲingol Kibaaru Moƴƴo Almasiihu on . Men fawi mo tiiɗingol on e wakkilingol on ka gomɗinal mon ,
fii wota hay gooto dilline e nder tampereeji fewndiiɗi ɗin . Ko fii onon tigi hiɗon andi ko ɗun muuyanaɗen .
Fewndo ko men wonnoo takko mon , men wowlanayno on wonde en heɓay satteendeeji , ko ɗun woni ko hewti , hiɗon andi .
Ko ɗun waɗi , ɓay mi waawataano habbaade hande kadi , mi imminii Timotee fii humpitagol gomɗinal mon ngal , miɗo hulunoo wota taw no gasa hara jarribotooɗo on faljinii on , tawa golle amen ɗen wonii meere .
Awa Timotee ko e hewtitude woni ka amen iwrude ka mon , o addoranii men kibaaru moƴƴo fii gomɗinal mon ngal e giggol mon ngol . O innii men , tigi-tigi on , hiɗon joganii men maande moƴƴere , awa kadi hiɗon himmani yi'ugol men , wano men himmirani yi'ugol on non .
E hoore ɗun , e nder satteende amen nden fow e tampere amen nden , yo musiɓɓe , men wakkilinaama sabu gomɗinal mon ngal .
Jooni non hiɗen wuuri , ko fii hiɗon tabiti few e Joomiraaɗo on .
E hara ko honno men waawata jarnirde Alla fii mon , fii ndee weltaare nde weltinɗon men yeeso makko fow ?
Ko ɗun waɗi , jemma e ɲalorma meɗen toraade mo e nder tentingol fii yo o newnan men yi'itugol on , timmintina ko ŋakki e gomɗinal mon ngal kon .
Yo Alla Ben men on tigi , e Iisaa Joomi men on , udditan men laawol haa ka mon .
Awa kadi yo Joomiraaɗo on hebbin giggol hakkundeeji mon haa feƴƴita , e telen-ma yimɓe ɓen fow , hara kadi ko sifa giggol ngol men joganii on ngol .
Yo o tabintinir nii ɓerɗe mon ɗen fii no woniron laaɓuɓe e ɓe felnaaki yeeso Alla Baabaajo men on , ka ɲalaande nde Iisaa Joomi men on aroyta e mun wondude e laaɓuɓe mun ɓen fow .
Ka rawnoode , yo musiɓɓe , on andirii men ko honno gasirton wonirde fii no weliron Alla , e hin-le ko non wonirɗon . Jooni men torike on , men jeejii , sabu humondiral men e Iisaa Joomi on , ɓeydee yaarude yeeso soono woo e ɗen baŋŋe .
Ko fii hiɗon andi janndeeji ɗi men janni on ɗin immorde e Iisaa Joomi on .
Ko Alla faalaa ko yo on laato laaɓuɓe , e fii yo on woɗɗito jinaa ,
e yo mo kala e mon waawu jogitaade ɓandu mun ndun e nder laaɓal e teddungal ,
e ɓaawo accugol faaleeji wonkii foola ɗun , wano ɓe gomɗinaa andaa Alla ɓen gerdata non .
E telen-ma ɗun , wota hay gooto bonnu musiɗɗo mun maa huutora mo ƴoyre , ko fii Joomiraaɗo on yoɓay sifa ɗin noone ellaaji fow . Hari men wowlaniino on ɗun , men hajike on e ɗun .
Ko fii Alla noddiraali en wuurirgol angal laaɓal , kono ko wuurirgol laaɓal .
Ko ɗun waɗi , on bugitiiɗo ngal gandal , haray hinaa neɗɗo o bugitii , kono ko Alla , on Yeɗuɗo on Ruuhu mun Seniiɗo on .
E telen-ma giggol siɗɗankaaku musiɓɓe gomɗinɓe ɓen , on hatonjinaa e windaneede fii ɗun , ko fii Alla tigi wawnii on yiɗindirgol .
Ko ɗun kadi wonɗon waɗude e fee musiɓɓe men ɓen fow e nder Masedonii no didori , kono men wakkilinii on , yo musiɓɓe , ɓeydugol kadi .
Himmanon wuurirgol ɓuttu , jokkon haajuuji mon ɗin tigi , golliron juuɗe mon ɗen , wano men yamiriri on non .
Ɗun ko fii no woniron feewuɓe e telen-ma ɓe gomɗinaa ɓen , hara on wonataa dongal hay gooto .
Men faalaaka , yo musiɓɓe , yo on ronku andude fii mayɓe ɓen , fii wota on heɓu sokola , wano ɓeya ɓe alaa tama'u ɓen .
Ko ɗun waɗi , ɓay hiɗen gomɗini Iisaa maayii , awa kadi o immintinaama , hiɗen gomɗini kadi Alla artiray maayuɓe no gomɗini Iisaa ɓen wondude e makko .
Awa e hino ko men wi'ata on , ɗun non ko e kongol Joomi on iwri : enen wurɓe ɓen , luttituɓe haa ɲande ardu Joomi on , en adotaako mayɓe ɓen artireede .
Ko fii , Joomi on tigi iwray ka kammu , tippoda e yamiroore ewnaande e hawa malaa'ikaajo mawɗo e hito liital Alla ngal . Onsay ko maayuɓe no gomɗini Almasiihu on ɓen adetee immintineede .
Ɓawto ɗun , enen wurɓe luttitayɓe ɓen , en ƴettidete e maɓɓe ka nder duule , fii fottoygol e Joomi on ka weeyo . Onsay en wonday e Joomi on haa poomaa .
Awa wakkilindiree rewrude e ɗii konguɗi .
Fii ɲalaaɗe ɗen e saa'iiji ɗin , on hatonjinaa e windaneede fii ɗun , yo musiɓɓe .
Ko fii onon tigi hiɗon andi few ɲalaande Joomi on arday wa nde ngujjo no ara jemma .
Nde yimɓe wi'i : « Ɓuttu ngun tabitii , tawa kadi masiibo alaa ! » , ko onsay halakuyee on arata heɲa , yana e maɓɓe wa nde ŋata fiɗi debbo reeduujo , hara ɓe daɗataa-le few .
Kono onon , yo musiɓɓe , on alaa e nder niwre nden haa ka nden ɲalaande juhira on wa ngujjo .
On fow ko on ɓiɓɓe ndaygu ngun e ɓiɓɓe ɲalorma on . Hinaa en ɓe jemma on maa niwre nden .
Awa , wota en ɗaanor wa ɓeya , kono wattanen yiila , wonen hakkilanɓe .
Ɗaanotooɓe ɓen ɗaanoto jemma , mandilooɓe ɓen ko jemma mandilirta .
Kono enen yimɓe ɲalorma ɓen , wonen hakkilanɓe , ɓornoɗen hiwitorgo gomɗinal ngal e giggol ngol , hippoɗen kunnawal tama'u kisiyee on .
Ko fii Alla muuyanaali en tikkere makko nden , kono ko fii no heɓiren kisiyee rewrude e Iisaa Almasiihu Joomi men on ,
on mayɗo fii men , fii , woni hiɗen ɗaanii , woni en ɗaanaaki , no wuuridiren e makko .
Awa , wakkilindiree , tiiɗindiron , wano wonɗon warrude non fewndo ɗoo .
Men torike on , yo musiɓɓe , anditanee wonɓe gollude hakkunde mon ɓen , ɓen ɓe Joomiraaɗo on suɓii ko ardoo on , hajoo on .
Joganoɗon ɓe teddungal tiiɗungal e giggol , sabu kuuɗe maɓɓe ɗen . Yo ɓuttu wonu hakkunde mon .
Men yamirii on , yo musiɓɓe , hajee puyɓe ɓen , wakkilinon aamituɓe ɓen , wallitoɗon lo'uɓe ɓen , wonon muɲɲiiɓe e fee wonɗo woo .
Wattanon yiila fii wota hay gooto yoɓir bone bone , kono waɗee soono woo ko moƴƴi , woni non ko e hakkunde mon , woni e telen-ma wonɗo woo .
Wonee saa'i kala weltiiɓe ,
duumoɗon e toragol ,
jarnee Alla e fee kala ko woni , ko fii ko ɗun woni faale Alla on fii mon , onon ɓee humondirɓe e Iisaa Almasiihu on .
Wota on faaɗinan Ruuhu Allaahu on .
Wota on hayfin konguɗi ɗi Alla longini gomɗinɓe ɓen ,
kono taskee kala huunde , jogitoɗon ko moƴƴi kon .
Reenoɗon e bone , noone woo no o wa'i .
Yo Alla Jom Ɓuttu on waɗu on yimɓe makko ko timmi , e yo o reenu on e baŋŋeeji ɗin fow , ɗun ko ruuhu mon on e wonkii mon kin e ɓandu mon ndun , fii wota on wonu felniiɓe ɲande ardu Iisaa Almasiihu Joomi men on .
Ko fii on Nodduɗo on ko Sella-Findeejo , awa kadi ko on woni Timminoyoowo ɗun fow .
Musiɓɓe , awa toranee men menen kadi .
Salminiree musiɓɓe ɓen fow hirbondiral laaɓungal .
Mi torike on e innde Joomi on : yo musiɓɓe ɓen fow jangu nduu ɓatakuru .
Yo moƴƴere Iisaa Almasiihu Joomi men on wonu e mon .
Immorde e an min Puulusa , wondude e Silaasi e Timotee , haa e ngal moftal wongal Tesalonii humondirngal e Alla Baaba men , e Iisaa Almasiihu Joomi on :
yo moƴƴere e ɓuttu wonan on immorde e Alla Baaba men , e Iisaa Almasiihu Joomi on .
Meɗen haani , yo musiɓɓe , duumaade e jarnugol Alla fii mon , ɗun-le ko ko feewi , ko fii gomɗinal mon ngal no ɓeydaade , awa kadi giggol ngol yiɗindirɗon ngol ko e ɓeydaade tun woni .
E hoore ɗun , meɗen mantorde on e nder mofte Alla ɗen , sabu ŋaɲɲaare mon nden e gomɗinal mon ngal e nder cukkanɗe ɗe cukkaɗon ɗen fow e satteendeeji ɗi wakkiliɗon ɗin .
Awa , ko ɗunɗoo woni seedee ɲaawoore Alla feewunde nden , fii no woniron rinɗanɓe laamu Alla ngu wonɗon tampande ngun .
Ko fii no feewi yeeso Alla ka o yottorana on ɓee wonɓe on tampinde tampere ,
e ka o yeɗa on ɓuttu , onon tampinaaɓe ɓen , wondude e amen , nde Iisaa Joomi on feeɲoyi ka kammu , wondude e malaa'ikaaɓe dolnuɓe ɓen
e hakkunde joyngol yiite , fii yaggingol ɓe andaa Alla ɓen e ɓe ɗoftanooki Kibaaru Moƴƴo Iisaa Joomi men on .
Ɓe lettiree halakuyee poomayankeejo , ɓe woɗɗitoo Joomi on e mangu bawgal makko ngal
nde o aroyi e nden ɲalaande , fii yo o darjine immorde e laaɓuɓe makko ɓen , o mugina gomɗinɓe ɓen fow . Onon kadi , on gomɗinii ko men seeditanii on kon .
Ko ɗun waɗi , meɗen duumaade e toranagol on , fii no Alla men on waɗira on rinɗanɓe ngurndan ɗan o noddiri on ɗan , e no o laatinira e mon kala eɓɓooje moƴƴe e kuuɗe gomɗinal mon ngal tippude e bawgal makko ngal ,
fii no innde Iisaa Joomi men on mawniniree e mon , e no onon kadi mawninireɗon e makko , sabu sulfu Alla men on e Iisaa Almasiihu Joomi on .
Fii ardu Iisaa Almasiihu Joomi on , e mottondiral men ngal e makko , men torike on , yo musiɓɓe ,
wota on jaɓu ɓerɗe mon yaawee jiiɓeede , maa aaninireɗon wi'ugol ɲalaande Joomi on hewtii . Hay si goɗɗo wi'ii on ko Alla longini men maa ko nelal maa ko ɓatakuru ko iwri e amen , wota on hulu .
Wota hay gooto faljinir on noone woo , ko fii nden ɲalaande arataa ado murtaldu ndun waɗude , e feeɲugol aaden bonɗo on , on muuyanaaɗo hayrugol ,
ɗun ko on dartotooɗo immoo daroo e hoore kala ko neɗɗanke inni ko alla e hoore kala ko rewetee , o yaha haa o jooɗoyoo ka juulirde Alla mawnde , o wi'itoo kanko tigi Alla .
On anditaali miɗo wowlanaynoo on ɗun , wa fewndo ko mi wondi e mon ?
Jooni non hiɗon andi tigi ko tongi mo , fii yo o feeɲu e saa'i makko on ,
ko fii fewndo ɗoo , doole bonɗe suuɗiiɗe ɗen no gollude , ko woni tun fewndo ɗoo goɗɗo no haɗi ɗe taho haa o dira .
Ko onsay non aaden bonɗo on feeɲata . Iisaa Joomi on muliray mo wuttugol , o muncira mo jalbeendi ardu makko ndun kanko Iisaa .
On aaden bonɗo ardoyay e kuuɗe Ibuliisa , o waɗa noone kaawakeeji e maandeeji e kuuɗe fenaandeeje ,
o huutoray kala noone bone fii faayingol wonɓe mulude ɓen , ɓay ɓe jaɓaali yiɗude goonga on fii no ɓe dandiree .
Ko ɗun waɗi si Alla kadi accidi ɓe e doole ɗaynooje fii no ɓe gomɗinira fenaande nden ,
fii no yiɗuɓe angal peewal ngal , gomɗinaali goonga on ɓen ɲaawiree .
Telen-ma amen menen , yo musiɓɓe ɓe Joomiraaɗo on yiɗi , meɗen haani duumaade e jarnugol Alla fii mon , ko fii Allaahu on suɓino on gila ka fuɗɗoode fii kisiyee on , e hoore laɓɓinirgol on Ruuhu Allaahu on e gomɗingol goonga on .
Ko ɗun o noddiri on Kibaaru Moƴƴo mo men feɲɲinani on on , fii no heɓiron geɓal ka mangu Iisaa Almasiihu Joomi on .
Ko ɗun waɗi , yo musiɓɓe , wonee tabituɓe , jogitoɗon janndeeji ɗi men janni on ɗin , woni non ko e konguɗi , woni e ɓataake .
Yo Iisaa Almasiihu Joomi men on tigi , e Alla Baaba men , on Yiɗuɗo en , yeɗi en wakkilaare poomayankeere e tama'u moƴƴo immorde e sulfu makko on ,
wakkilin ɓerɗe mon ɗen , tabintina on e kala kuugal e kala kongol moƴƴol .
Ka rawnoode , yo musiɓɓe , toranee men fii no daaluyee Joomiraaɗo on lollira e no mawniniree , wano o lolliri e mawniri ka mon non ,
fii no men dandiree ɓoyliiɓe ɓen e bonɓe ɓen , ko fii hinaa fow mari gomɗinal .
Kono Joomiraaɗo on ko Sella-Findeejo , o tabintinay on , o hisina on bonɗo on .
Joomiraaɗo on no okki men hoolaare e telen-ma mon wonde hiɗon waɗude , on waɗoyay kadi ko men yamiri on kon .
Yo Joomiraaɗo on ardo ɓerɗe mon ɗen e fee giggol iwrungol e Alla e ŋaɲɲaare iwrunde e Almasiihu on .
Men yamirii on e innde Iisaa Almasiihu Joomi men on , yo musiɓɓe , yo on woɗɗito kala musiɗɗo wuuruɗo e nder puyndan , ko yaadaa e jannde nde hendorɗon men nden .
Ko fii hiɗon andi onon tigi ko honno ɲembirton men , ko fii men wuuriraali puyndan hakkunde mon .
Men jaɓaali goɗɗo fawtoo men ɲaametee nii tun , kono ko e nder golle sattuɗe e yangi men golliri jemma e ɲalorma , fii wota men wonan hay gooto e mon dongal .
Wonaa fii hari ɗun no haanani men men waɗiri ɗun , kono men faalano on accirde menen tigi noone mo ɲembon .
E hoore ɗun , fewndo ko men wonnoo ka mon , men waɗanno on ndee yamiroore ɗoo : kala on saliiɗo gollude , wota ɲaamu kadi !
E hin-le men nanii woɓɓe e hakkunde mon no jokki puyndan , hiɓe jokki ko wonaa haaju maɓɓe edii ɓe gollude .
Men torike ɓen yimɓe , men jeejirii ɓe Iisaa Almasiihu Joomi on , yo ɓe gollu e nder ɓuttu , ɓe ɲaama ko ɓe to'ani hoore maɓɓe kon .
Onon non , yo musiɓɓe , wota ɓerɗe mon maayan waɗugol ko moƴƴi .
On mo ɗoftaaki ko men wi'i kon e nduu ɓatakuru , haray maandinee fii makko . Wota on huuwondir e makko huuwondiral woo , fii yo o hersu .
Wota on jogor mo non wa gaɲo , kono hajoree mo wa musiɗɗo mon .
Yo Joomiraaɗo , Jom Ɓuttu on , yeɗu on ɓuttu kanko tigi saa'i kala e noone kala . Yo Joomiraaɗo on wondu e mon on fow .
Min Puulusa , mi salminirii on jungo an ngon tigi . Ko maande an nden woni e nder ɓataake an ɗen fow , e hino bindi an ɗin .
Yo moƴƴere Iisaa Almasiihu Joomi men on wonu e mon on fow .
Immorde e an min Puulusa , mo Alla , on Danduɗo en , e Iisaa Almasiihu , on wonɗo tama'u men , yamiri wonugol sahaabaajo Iisaa Almasiihu on .
Mi salminii ma yo Timotee , an oo ɓiɗɗo an e nder gomɗinal . Yo Alla Baabaajo on e Iisaa Almasiihu Joomi men on yeɗe moƴƴere e yurmeende e ɓuttu .
Wano mi wakkilinirno-maa non wonugol Efeesi ɗon , fewndo ko mi fokkiti Masedonii , fii yo a yamir woɓɓe goo wota ɓe jannu janndeeji goo ,
e wota ɓe cato e tindi mehi e lasilankaaku ngu lannataa , ko memminta yeddondire , hara hinaa waɗugol golle Alla ɗen e nder gomɗinal .
Ko woni faandaare ndee yamiroore , ko yiɗirgol ɓernde laaɓunde e fondo moƴƴo e gomɗinal ngal aldaa e faasiqankaaku .
Woɓɓe ɓen sortii e ɗen pehe , ukkii e haalaaji mehi ,
hara hiɓe faalaa wonude jannooɓe fii Sariya on , e hin-le ɓe faamanaa hay ko ɓe woni wi'ude kon , e ko ɓe woni tentinde fii mun kon .
Hiɗen andi tigi wonde Sariya on no moƴƴi , kono ko e hoore jogitorgol mo no haaniri .
Awa kadi anden Sariya on waɗiraaka fii feewuɓe ɓen , kono ko fii bonɓe ɓen e dartiiɓe ɓen e heeferɓe ɓen e junuubankeeɓe ɓen e ɓe rewataa Alla ɓen e hayfinooɓe fii Alla ɓen e warooɓe ben mun e yumma mun ɓen e ittooɓe ko'e ɓen
e jeenooɓe ɓen e worɓe jinooɓe worɓe e yeeyooɓe yimɓe e fenooɓe e woondooɓe fenaande ɓen e kala waɗooɓe kuuɗe woopondirɗe e jannde haqiiqaare nden .
Ndee jannde no yaadi e Kibaaru Moƴƴo mo o halfinimmi on , on ɓanginɗo mangural Alla moƴƴo on .
Mi jarnii on yeɗɗinɗo lan , ɗun ko Iisaa Almasiihu Joomi men on , jogitorɗo lan wa holniiɗo , toɗɗii mi e ɗee golle makko ,
min oo hoynaynooɗo , cukkotonooɗo , yennaynooɗo . Kono mi yurminaa , ko fii ko mi wonnoo warrude ɗun , ko angal gandal e angal gomɗinal .
Joomiraaɗo on yeɗii lan moƴƴere no yaajiri , wondude e gomɗinal e giggol ko woni e Iisaa Almasiihu on kon .
Ngol kongol ɗoo ko haqiiqawol , hingol handi e jaɓeede few , ngol-le e hino ngol : Iisaa Almasiihu on ko ardi ka aduna ko dandugol junuubanke'en . Min non ko mi ɓurɗo bonde e ɓen .
Kono mi yurminaa , fii no Iisaa Almasiihu on ɓanginira e an , min oo ɓurɗo bonde , yondinaare makko nden fow , fii no mi wonira misal e gomɗinoyooɓe e makko ɓen , ɓe heɓa ngurndan poomayankejan .
Teddungal e mangu wonanii Lanɗo poomayankeejo , mo maayataa , mo yi'otaako , Alla bajjo , haa poomaa . Aamiina !
Ndee yamiroore nde mi yamir-maa , yo Timotee ɓiɗɗo an , wano hiitoraa fii maa non , ko yo a tippir tippiro moƴƴo ngon
e nder gomɗinal wondude e ɓernde laaɓunde . Nden ɓernde laaɓunde non woɓɓe ɓen tertike nde , haa ka tawata gomɗinal maɓɓe ngal yoolike .
No tawaa e ɓen Himenee e Aleksander , ɓen ɓe mi accidi e Ibuliisa fii jannugol ɓe wota ɓe hoynu Alla .
Ko adii kon taho , miɗo torii yo en landano yimɓe ɓen fow ballal Alla , waɗanen ɓe torndeeji e du'aaji e yettooje Alla ,
waɗanen ɗun kadi lamɓe e kala yeesooɓe , fii no wuuriren ngurndan newiiɗan e ɓuttuɗan wano Alla faaliraa non e hoore teddungal .
Ko ɗun woni ko moƴƴi , ko welata Alla , Danduɗo en on ,
on Yiɗuɗo yo yimɓe ɓen fow dande , ɓe ara e andugol goonga on .
Ko fii ko Alla gooto woodi , no woodi kadi moƴƴintinoowo gooto hakkunde makko e yimɓe ɓen , ɗun ko oo neɗɗo wi'eteeɗo Iisaa Almasiihu ,
on sakkiiɗo hoore mun fii sottugol fow , ɗun ko seedee waɗaaɗo e saa'i toɗɗaaɗo on .
Ko fii feɲɲingol on seedee waɗi si mi waɗiraa waajotooɗo e yottinoowo , ( mi wowlay goonga , mi fenataa ) , fii ko janna ɓe wonaa Yahuudiyanke ɓen ko woni gomɗinal goongawal ngal kon .
Miɗo yiɗi kadi yo worɓe ɓen toro Alla ka woni woo , e hoore townugol juuɗe laaɓuɗe e ɓaawo tikkere e yeddondiral .
Rewɓe ɓen kadi wano non , ɓe ɓornora no haaniri , hara hinaa no maniree e no hawnori , hara ɓe ukkaaki e morɗi hawniiɗi e cuɗorgol kaŋŋe e koɗe hittuɗe , maa conci satta-cogguuji ,
kono ko waɗugol kuuɗe moƴƴe , hara ko yaaduɗe e kuuɗe rewɓe qirritiiɓe rewugol Alla .
Awa kadi yo debbo jangu e nder deeƴere e yankinaare timmunde .
Mi yamiraali non debbo jannugol , maa laamagol gorko , kono ko yo o deeƴu .
Ko fii ko Aadama adaa tageede , si Hawaa hikki ɗon .
Awa kadi wonaa Aadama ɗaynanoo , kono ko debbo on ɗaynanoo , o bonni yamiroore Alla nden .
Kono fow e mun , debbo dandirte jiidi mun ndin si o duumike e nder gomɗinal ngal e giggol e laaɓal no haaniri .
No wi'aa : on mo no yelii wonugol yeesoojo ka moftal Alla , haray ontigi ko huunde moƴƴere woni ko faalaa . Ngol kongol ko haqiiqawol .
Kono fow e mun yo taw ardotooɗo on ko neɗɗo mo felnaaki , hara ko yondinorɗo debbo gooto , waawuɗo hoore mun , hara wonaa uɓɓitoowo , hara ko o teddintooɗo , wernoowo hoɓɓe , waawuɗo jannude ,
hara hinaa yaroowo mandila , hinaa ɲaaɗuɗo , kono hara ko o newiiɗo , hara hinaa yeddondirteeɗo , hara ko mo haajaaka e ngaluuji aduna ,
hara ko ardotooɗo moƴƴa ɓeynguure mun nden tigi , e ne'uɗo fayɓe mun ɓen , hara hiɓe yankinanii mo e nder teddungal timmungal .
Ko fii si goɗɗo waawataa ardaade ɓeynguure mun nden tigi , haray ko honno ontigi waawata dankorde moftal Alla ngal ?
Yo taw wonaa gomɗinɗo kesun , fii wota o heewu townitaare , haa o yana e ɲaawoore nde Ibuliisa ɲaawaa nden .
Bee o heɓira ɓe gomɗinaa ɓen kadi seeditoore moƴƴere , fii wota o heɓu feloore , o yana e pircol Ibuliisa .
Wallitotooɓe moftal ngal ɓen kadi wano non , hiɓe haani wonude tedduɓe , woɗɗitiiɓe faasiqiyaagal e njaram feƴƴituɗan e ɗaɓɓirgol miile .
Hiɓe haani humaade e goonga lugguɗo gomɗinal ngal e nder ɓernde laaɓunde .
Kamɓe kadi non hiɓe haanaa ndarndeede taho , onsay non si tawii hay huunde alaa ko ɓe feliree , ɓe waɗa non ɗen golle .
Rewɓe ɓen kadi wano non , yo ɓe wonu tedduɓe , hara ɓe wonaali ɲo'ooɓe , ɓe wona waawuɓe hoore maɓɓe e sella-findeeɓe e kala huunde .
Wallitotooɗo on no haani tawde ko yondinorɗo debbo gooto , e ne'irɗo ɓiɓɓe mun ɓen e ɓeynguure mun nden no moƴƴiri .
Ko fii kala wallitotooɗo , golluɗo ɗen golle no moƴƴiri , heɓoyay teddungal tiiɗungal e hoolaare mawnde ka gomɗingol makko Iisaa Almasiihu on .
Mi windanii ma ɗunɗoo e hoore tanƴinagol mi yahay ka maa ko neeɓaa .
Kono si mi aru e tongaade , ɗun a anday ko honno haanuɗaa wuurirde ka suudu Alla , ndun-le ko moftal Alla Wuuruɗo on , doosal e ɓalal goonga on .
Awa kadi no fellitaa wonde gundoo ngal dewal no mawni : « Ɗun ko on feeɲirɗo ɓandu , holliraaɗo Ruuhu Alla ko o feewuɗo , feeɲanɗo malaa'ikaaɓe ɓen , on jantaaɗo fii mun e hakkunde leƴƴi ɗin , o gomɗinaa e nder aduna on , o ƴentinaa ka kammu e nder mangural . »
Kono Ruuhu Allaahu on no holli no laaɓiri wonde , ka saa'iiji sakkitori woɓɓe ɓen tertoyto gomɗinal ngal fii jokkugol ruuhuuji ɗaynayɗi e janndeeji jinna ,
ɓe ɗayniree faasiqankaaku e waajuuji fenaandeeji , tawa ɓernde maɓɓe nden no jukkiniraa wa ko sunniraa njanɗe wojjiniraaɗe yiite .
Ɓen yimɓe wi'oyay wota dese waɗu , ɓe harmina ɲaameteeji ɗi Alla waɗi fii yo gomɗinɓe ɓen e anduɓe goonga on ɓen ɲaamu e nder jarnugol mo ɗin .
Hara-le ko Alla tagi kon fow no moƴƴi , huunde wonaa ko bugitetee . Ko jarnugol tun Alla nde hiɗen huutora .
Ko fii ko Alla tagi kon fow no laɓɓiniraa daaluyee on e toraare .
Si a weeɓitanii ɗun musiɓɓe ɓen , a wonanay Iisaa Almasiihu on kurkaadu moƴƴuru , eltiraaɗo daaluyeeji gomɗinal ngal wondude e janndeeji moƴƴi ɗi jokkuɗaa ɗin tigi .
Kono an , bugito taali neɗɗanke mehi ɗi yummiraaɓe yewtata . Eltiraa hoore maa wuurirgol wano Alla faaliraa non .
Ko fii eltugol ɓandu ndun ko seeɗa nafi , kono wuurirgol wano Alla faaliraa non kan no wondi e nafa e nooneeji ɗin fow , no wondi kadi e fodaari ngurndan fewndiiɗan ɗan e aroyayɗan ɗan .
Ngol ko kongol haqiiqawol , handungol e jaɓeede few wano ngol woniri non .
Ko wonɗen gollirde tippira , ko fii en waɗii tama'u men on e Alla Wuuruɗo on , on Dandoowo yimɓe ɓen fow , tentinii gomɗinɓe ɓen .
E hino ko haanuɗaa yamirde , janna kon .
Wota hay gooto yawo ma fii ko a suka , kono wonan gomɗinɓe ɓen misal e kongol e jikku e giggol e gomɗinal e laaɓal .
Ɗoo e mi arude , cato e jangangol yimɓe ɓen daaluyee on , waajoɗaa ɓe , jannaa ɓe .
Wota a weddito e dokkal maa ngal , ngal yeɗiranoɗaa hiitaango ngal , fewndo ko ardotooɓe moftal ngal fawi juuɗe e hoore maa .
Huutor , wonaa e ɗun tun , fii no golle maa ɗen ɓangirana fow .
Wattaa yiila e hoore maa e ko jannataa kon e nder cataare . Ko fii si a waɗirii non , a danday hoore maa , dandaa heɗotooɓe ma ɓen .
Awa kadi wota a felir nayeejo no sattiri , kono waajor mo wa si ko o ben maa , sukaaɓe worɓe ɓen kadi wa miɲɲiraaɓe maa ,
rewɓe nayeeɓe ɓen kadi wa neeniraaɓe maa , jiwɓe ɓen kadi wa bandiraaɓe maa e nder laaɓal timmungal .
Teddinaa kadi keynguuɓe ɓen , hara ko keynguuɓe ɓe alaa ballo ɓen .
Si keynguujo no mari ɓiɓɓe maa taaniraaɓe , yo ɓen ekkito taho wuurirgol wano Alla faaliraa non e telen-ma ɗankagol ɓeynguure maɓɓe nden tigi , ko nii ɓe yoɓitirta mawɓe maɓɓe ɓen , ko fii ɗun no wela Alla .
Keynguujo tigi-tigiijo mo alaa ballo on no waɗi tama'u mun on e Alla , duumii e toragol mo jemma e ɲalorma .
Kono keynguujo jokkuɗo mbeleeɗe ko mayɗo , fii kala himo wuuri .
Ko ɗunɗoo haanuɗaa waajaade fii wota ɓen keynguuɓe wonu felniiɓe .
On mo dankaaki siɓɓe mun ɓen , tentinii ɓeynguure mun nden , haray o bugitike gomɗinal ngal , awa kadi haray hay mo gomɗinaa no ɓuri mo .
Fii yo keynguujo windodu e keynguuɓe haanaaɓe walliteede ɓen , yo taw ko fanɗi woo himo mari duuɓi cappanɗe jeegoo , hara kadi ko yondinornooɗo gorko gooto ,
hara kadi ko andiraaɗo kuuɗe moƴƴe , wano ne'ugol fayɓe , wernugol kadi hoɓɓe , sembugol koyɗe yimɓe Alla ɓen , wallitagol tampuɓe ɓen , waɗugol kala kuugal moƴƴal .
Kono wota a jaɓu winditude keynguuɓe hecciɗuɓe ɓen , ko fii nde himmeeji maɓɓe ɗin woɗɗintini ɓe Almasiihu on woo , ɓe faalete ƴetteede ,
ɓe adda ɲaawoore Alla e hoore maɓɓe , sabu ko ɓe firti ahadi maɓɓe araniri ndin kon .
E hoore ɗun , ɓe wona puyɓe , ɓe wowtinoo naata e nduu , yalta e nduu , ɓe ɓeyda e ɗun ɲooreeji , ɓe wona humpaaɓe , ɓe wona e wowlugol piiji ɗi haanaaka wowleede .
Ko ɗun waɗi si mi wi'i yo keynguuɓe hecciɗuɓe ɓen ƴette , ɓe heɓa ɓiɓɓe , ɓe ardoo ɓeynguure maɓɓe nden , fii wota en jonnu liddotooɓe en ɓen jolkun woo no ɓe aybinira en .
Ko fii wuren woɓɓe e maɓɓe murtii , jokkii Ibuliisa .
Si debbo gomɗinɗo no mari keynguuɓe ka mun , yo o wallito ɓe , hara hinaa moftal ngal fawtii ɓe , fii no moftal ngal waawira wallitorde keynguuɓe ɓe alaa ballo ɓen .
Ardotooɓe moftal ngal moƴƴa no handi e teddungal sowondirngal , tentinii ɓen wakkiliiɓe yangi waajagol e jannugol .
Ko fii bindi ɗin no wi'i : « Wota mo buuma hunduko ngaari ndin nde hindi yaaɓana ɗun maaro » , awa kadi : « Golloowo no handi e njoddi mun . »
Wota a jaɓu tooɲe e hoore ardotooɗo woo , si hinaa a heɓu seeditiiɓe ɗiɗo maa tato .
Duumiiɓe e waɗugol junuubu ɓen , wurtu ɓe e yeeso fow , fii no heddiiɓe ɓen kadi hulira .
E yeeso Alla e Iisaa Almasiihu on e malaa'ikaaɓe suɓaaɓe ɓen , mi yamirii ma jokkugol ɗee yamirooje e ɓaawo ɓurdindingol maa giɗaale .
Wota a hawju fawugol juuɗe e hoore hay gooto toɗɗoo mo fii golle Alla ɗen . Wota a tawde e junuubaaji woɓɓe . Reeno , wonaa laaɓuɗo .
Accu yarugol ndiyan tun , huutoraa kadi njaram wiiɲu seeɗa , sabu nawnahoy reedu maa jokkondirkoy koy .
Junuubaaji yimɓe goo no feeɲi ado ɓe ɲaaweede , woɓɓe ɓen non ɗi feeɲirii woo yeeso .
Ko wano non kadi kuuɗe moƴƴe ɗen no feeɲi , hay ɗe feeɲaa ɗen kadi waawataa suuɗaade .
Yo jiyaaɓe ɓen fow jogor jeyɓe ɗun ɓen wa handuɓe e teddungal timmungal , fii wota innde Alla nden e jannde nden hoyne .
Ɓen jiyaaɓe , ɓe tawata jeyɓe ɗun ɓen ko gomɗinɓe , ɓe haanaa ka ɓe ronka ɓe teddinde , ɓay ɓen ko musiɓɓe maɓɓe . Kono hiɓe haani ɓurtude kurkanaade ɓe , ko fii ɓen wonɓe nafitorde golle maɓɓe ɗen , ko yiɓɓe maɓɓe gomɗinɓe . Ko ɗun haanuɗaa jannude waajoo .
Si goɗɗo no jannirde noone goo , hara o alaa jokkude konguɗi selluɗi Iisaa Almasiihu Joomi men on , e janndeeji yaaduɗi e laawol Alla ngol ,
haray on ko townitiiɗo , mo andaa huunde , wonduɗo e nawnaare yeddondiral e pooɗotiro haala . Ko ɗun wonata neene nawliigu e pooɗotiro e hoyre e sikkitaareeji bonɗi ,
e yeddondire ɗe lannataa hakkunde yimɓe ɓe hakkille bonɗe , ɓe andaa goonga , jogorɓe dewal ngal wa ɓundu keɓal .
Ko goonga , dewal ngal ko tono moolanaaɗo , si tawii en yondinorii ko jogiɗen kon .
Ko fii en addoraano hay huunde e oo aduna , awa kadi en nattortaa hay huunde .
Si tawii non hiɗen mari neema e conci , yo ɗun yonu en .
Kono ɓen faalaaɓe alɗude yanay e nder jarrabuyee , e nder pircol , e faaleeji ɗuuɗuɗi njofooji , bonnayɗi , ko yollata yimɓe ɓen e nder yeebaare e halkaare .
Ko fii giggol kaalisi ko ɗaɗol kala bone . E nder ko woɓɓe ɓen himmani ɗun kon , ɓe woɗɗitii gomɗinal ngal , ɓe waɗitii kamɓe tigi tampereeji .
An non , oo aaden Alla , dogu ɗin piiji , ɗaɓɓitaa peewal ngal e wuurirgol no Alla faaliraa non e gomɗinal ngal e giggol ngol e wakkilaare nden e newaare nden .
Tippiraa tippiro moƴƴo fii gomɗinal ngal , catoɗaa e ngurndan poomayankejan ɗan , ɗan noddiraɗaa fii mun ɗan , ɗan qirritorɗaa qirritannde moƴƴere fii mun yeeso seedeeɓe ɗuuɗuɓe .
Mi yamirii ma e yeeso Alla , on Yeɗoowo ngurndan kala huunde , e yeeso Iisaa Almasiihu on , on seeditorɗo qirritannde mun moƴƴere nden yeeso Pilaatu Pontii lanɗo on ,
ɗofto yamiroore nden e hoore laaɓal e no felnoraa , haa nde Iisaa Almasiihu Joomi men on feeɲi .
Feeɲugol makko laatoo e saa'i mo Alla happi on , ɗun ko on Yeesoojo bajjo moƴƴo , Lanɗo lamɓe , Koohoojo koohooɓe ɓen ,
on mo tawata ko kaɲun tun woni maayataa , Hoɗuɗo e jalbeendi ndi ɓadotaako , mo goɗɗo woo yi'aali , waawataa yi'ude kadi , on mo teddungal e bawgal wonani haa poomaa . Aamiina !
Yamir alɗuɓe ɓen e oo aduna fewndiiɗo , wota ɓe wonu mawnintiniiɓe , wota ɓe faw tama'u maɓɓe on e ngaluuji ɗi luttataa ɗin , kono yo ɓe waɗu tama'u maɓɓe e Alla , on Yeɗoowo en fow haa feƴƴita fii no weltoroyoɗen .
Yo ɓe waɗu ko moƴƴi , ɓe alɗira kuuɗe moƴƴe , ɓe wona okkooɓe e kafidotooɓe .
Waɗugol maɓɓe ɗun , ko wa sincugol didol moƴƴol fii ko aroyta kon , e fii no ɓe tamira ngurndan haqiiqajan ɗan .
Ko an yo Timotee , jogito koo ko halfinaɗaa , e nder reenagol e haalaaji mehi , ɗi yaadaa e faale Alla on , e yeddondire fii gandal fenaandewal ,
e nder ko woɓɓe ɓen humii e ngal gandal kon , ɓe seli gomɗinal ngal . Yo moƴƴere Joomiraaɗo on wonu e mon !
Immorde e an min Puulusa , mo Alla hoddiri wonugol sahaabaajo Iisaa Almasiihu on , e telen-ma fodaari ngurndan wonɗan e Iisaa Almasiihu on ɗan .
Mi salminii maa yo Timotee , an oo boobo an mo mi yiɗi fota . Yo Alla Baabaajo on e Iisaa Almasiihu Joomi men on yeɗe moƴƴere e yurmeende e ɓuttu .
Mi yettii Alla , on mo mi woni rewude , wano baabiraaɓe an ɓen non , e dow ɓernde laaɓunde , e hoore mi alaa yejjitude fii maa e nder torndeeji an ɗin jemma e ɲalorma .
Ko fii miɗo andita fii gonɗi maa ɗin , awa miɗo faalaa yi'itude ma fota fii no mi heewira weltaare .
Miɗo andita kadi gomɗinal wongal e maa ngal , ngal aldaa e faasiqankaaku , wonnoongal e pati maa Lowiisi e yumma maa Eniisi , wano mi fellitiri non hingal e maa .
Ko ɗun waɗi si mi wakkilinii ma huɓɓitugol ngal dokkal Alla , ngal hendornoɗaa fawugol juuɗe an ɗen e hoore maa .
Ko fii ruuhu mo Alla yeɗi en on wonaa waɗoowo en huluɓe , kono ko ruuhu okkoowo en doole e giggol e waawugol hoore mun .
Awa wota a hersir seeditanagol Joomi men on , e min sokiraaɗo sabu makko on , kono tampidu e an fii Kibaaru Moƴƴo on e dow bawgal Alla ,
on Danduɗo en , noddi en fii no naɓiren ngurndan men ɗan no laaɓiri , hara hinaa sabu kuuɗe men ɗen , kono ko sabu haajaande makko nden tigi e moƴƴere nde yeɗiraɗen sabu Iisaa Almasiihu on nden , ado saa'iiji poomayankeeji ɗin .
Nden moƴƴere ɓanginiraama jooni feeɲugol Iisaa Almasiihu , Danduɗo en on , on muncuɗo doole mayde nden . Ko Kibaaru Moƴƴo on o feɲɲinirani en ngurndan ɗan lannataa ɗan .
Ko fii oo Kibaaru Moƴƴo mi waɗiraa waajotooɗo e sahaabaajo e jannoowo .
Ko sabu ɗun mi heɓiri ɗii satteendeeji . Kono mi hersaa , ko fii miɗo andi ko hombo mi gomɗini , awa miɗo felliti himo mari bawgal hiwugol ko mi halfinaa kon haa e ɲalaande ɲaawoore nden .
Awa jogito sifa ɗii konguɗi selluɗi ɗi hendorɗaa mi , e nder gomɗinal ngal e giggol wongol ngol e Iisaa Almasiihu on .
Jogitoɗaa kaliifu moƴƴo mo hendorɗaa Ruuhu Seniiɗo on , ɗun ko Wonɗo e men on .
Hiɗa andi wonɓe leydi Aazii ɓen fow tertike lan . Figeeli e Hermogaana no tawaa e ɓen .
Yo Joomiraaɗo on tippin yurmeende mun nden e hoore ɓeynguure Onesifoora nden , ko fii himo muɲɲinaynoo lan soono woo , awa kadi o hersiraano ko mi sokaa kon .
E hoore ɗun , ɓay o arii Roomu , o catino e ɗaɓɓitugol lan haa o yi'immi .
Yo Joomiraaɗo on yeɗoy mo yurmeende mun nden ɲande ɲaawoore nden . Hiɗa andi ɓuri wonɗo woo haa honto o wallimmi ko mi woni Efeesi .
An kadi non , yo boobo an , tiiɗinor e moƴƴere wonde e Iisaa Almasiihu on nden .
Ko nanirɗaa mi kon e tawnde seedeeɓe ɗuuɗuɓe , halfin ɗun yimɓe holniiɓe , waawayɓe kaɲun kadi jannude woɓɓe goo .
Tampidu e an wa suufaajo moƴƴo Iisaa Almasiihu on .
Ko fii si suufaajo golloowo golle mun no faalaa weltinde hooreejo mun on , o hilnotaako haajuuji goo .
Ko fii foolotirteeɗo e dogudu waɗantaake meetelol si o waɗiraali no haaniri non .
Ko remoowo wakkiliiɗo on haani adaade hendaade geɓal mun ngal ka baagol .
Hakkilan koo ko mi woni wi'ude , ko fii Joomiraaɗo on yeɗete faamu e ɗi fow .
Anditii fii Iisaa Almasiihu , on immitiiɗo e hakkunde mayɓe ɓen , iwruɗo e bolondaa Daawuuda on , wano Kibaaru Moƴƴo mo mi woni yottinde on wi'iri non ,
on mo mi tampani haa mi haɓɓiraa wa waɗoowo bone . Kono daaluyee Alla on haɓɓaaka .
Ko ɗun waɗi si miɗo wakkilii fow sabu suɓaaɓe ɓen , fii kamɓe kadi no ɓe heɓira kisiyee wonɗo e Iisaa Almasiihu on , wondude e darja poomayankeejo on .
Ngol kongol ko haqiiqawol wonde : Si en maayidii e makko , en wuuritidoyay kadi e makko .
Si en ŋaɲɲike , en laamodoyay kadi e makko . Si en yeddii kadi fii makko , kanko kadi o yeddoyay fii men .
Si tawii en sellaa-finde , kanko ko o sella-findeejo , ko fii o waawataa yedditaade .
E hino ko haanuɗaa andintinde kon : jeejaa yimɓe ɓen yeeso Alla wonde , yo ɓe accu pooɗotiro haala ka aldaa e nafa . Si hinaa ɗun , ɗun nawray heɗotooɓe ɓen e majjere .
Eto no weeɓitoraa yeeso Alla wa neɗɗo haanaaɗo jaɓeede , ɗun ko golloowo mo hersaa , e tindinoowo daaluyee goongaajo on no feewiri .
Reenoɗaa e haalaaji mehi ɗi yaadaa e faale Alla on , ko fii jokkuɓe ɗi ɓen ɓurtay tun woɗɗitaade Alla .
Ko fii konguɗi maɓɓe ɗin no layira wa nawnaare « masara . » Himenee e Fileeti no tawaa e ɓen ,
ɓen seluɓe goonga on , no bonnira gomɗinal woɓɓe ɓen wi'ugol wonde ummutal ngal waɗiino .
E hin-le hayre didol tiiɗunde nde Alla waɗi nden no ɲiiɓi haa jooni , hinde notiraa ɗii konguɗi ɗoo : « Joomiraaɗo on no andi ɓe makko ɓen ! » , awa kadi : « Kala jantiiɗo innde Joomiraaɗo on yo yilto e angal peewal . »
E nder suudu hittundu hinaa miranji tafiraaɗi kaŋŋe maa kaalisi tun woni ton , kono kunnaaje e payanɗe leydi kadi no ton . Miranji arani ɗin ko mariraaɗi fii haaju hittuɗo , kono ɗiya ko huutorteeɗi fii ko woni woo .
On laɓɓinɗo hoore mun e ɗii piiji bonɗi , o wonay miran hittuɗo , huutorteeɗo , laaɓuɗo , mo jom mun huutorta , hebulaniiɗo kala kuugal moƴƴal .
Awa dogu himmeeji cukankaaku ɗin , ɗaɓɓaa peewal ngal e gomɗinal ngal e giggol ngol e ɓuttu on , wondude e jantorayɓe Joomiraaɗo on ɓernde laaɓunde .
Bugitoɗaa yeddondire njofooje ɗe aldaa e nafa ɗen , ɗe anduɗaa adday hawreeji ɗen .
Ko fii haanaa ka kurkantooɗo Joomiraaɗo on haɓidee . Himo haani wonde newaniiɗo fow , muɲɲiiɗo , o waawa jannude .
Himo haani kadi wurtirde liddotooɓe mo ɓen no newori , e nder tanƴinagol wonde Alla okkay ɓe feere no ɓe tuubira , ɓe anda goonga on ,
ɓe ruttoo e faamu maɓɓe moƴƴo on , e no ɓe sortora e pircol Ibuliisa nanguɗo ɓe fii waɗugol faale mun on .
Awa andu wonde ka sakkitoode aduna , sattoyay fota .
Ko fii yimɓe ɓen laatoyto ɓurtintiniiɓe , yiɗuɓe kaalisi , mantiiɓe , hownitiiɓe , hoynooɓe , dartotooɓe mawɓe mun , dulluɓe , hayfinooɓe fii laawol feewungol ngol ,
ɓe yurmetaake , ɓe rippotaako , aybinooɓe , ɓe waawataa hoore mun , hunƴuɓe , ayɓe moƴƴere ,
janfotooɓe , huuwirooɓe angal faamu , heewuɓe townitaare , yiɗuɓe faale mun on ɓuri Alla .
Hara hiɓe ɓangini e kene dewal ngal , kono hara hiɓe yeddi ko ngal wondi e bawgal kon . Awa pottito ɓen yimɓe ɗon .
No woodi e maɓɓe naatooɓe ka cuuɗi , pooɗa rewɓe lo'uɓe fawiiɓe junuubi , ɓe kala noone himmeeji ardii .
Ɓen rewɓe no janga ɲande woo , kono hara ɓe waawataa andude goonga on few .
Ko wano Janeesi e Jambereesi dartornoo Muusaa non , ko wano non ɓen yimɓe kadi dartorta goonga on . Ɓen ko yimɓe ɓe hakkille mun bonnaa , ɓe gomɗinal mun wonaa haqiiqawal .
Kono ɓe yaarataa yeeso , ko fii feetere maɓɓe nden ɓanganay fow , wano no ɓee yimɓe ɗiɗo wowlaaɓe fii mun non .
Kono an , a catike fota e janndeeji an ɗin e jikkuuji an ɗin e anniyeeji an ɗin e gomɗinal an ngal e muɲal an ngal e giggol an ngol e ŋaɲɲaare an nden .
Hiɗa andi kadi ko mi jokkaa kon e tampereeji an ɗi mi heɓi e ɗee ca'e Antiyoosi-Pisidii , Ikoniim e Listaara ɗin , e cukkanɗe ɗe mi heɓi ɗen e no Joomiraaɗo on yaltinirimmi e ɗun fow .
Ɗun-le wuren , kala faalaaɓe wuurude e hoore dewal e nder humondiral e Iisaa Almasiihu on ɓen fow cukkete .
Kono yimɓe bonɓe ɓen e ƴoƴuɓe ɓen soono woo ɓurtay tun yaarude e nder bone on , ɓe ɗayna hoore maɓɓe , ɓe ɗaynora heddiiɓe ɓen kadi .
Kono an , cato e ko janguɗaa kon , ɗun ko ko hendorɗaa hoolaare , hiɗa andi ko hombo heɓirɗaa ɗun .
Gila e paykunyaagal maa hiɗa andi bindi seniiɗi ɗin . Hiɗi waawu-maa okkude faamu fii kisiyee on sabu gomɗingol Iisaa Almasiihu on .
Kala daalol windiingol ko foofaango Alla , hingol wondi e nafa fii jannugol e hollugol ellaaji e wurtugol e ne'ugol e nder peewal ,
fii no aaden Alla on eltiree , hebulanoo waɗugol kala kuugal moƴƴal .
Ko ɗun waɗi , e yeeso Alla e Iisaa Almasiihu on , on ɲaawayɗo wurɓe ɓen e mayɓe ɓen , e sabu ardu makko ndun e laamu makko ngun , mi yamirii ma , mi tentinii :
waajo fii daaluyee on , catoɗaa e ɗun , nde heɓuɗaa fajuhun weeɓukun woo , maa a heɓaa , hollaa ɓe ellaaji maɓɓe ɗin , felaa ɓe , wakkilinaa ɓe e hoore jannugol e nder muɲal timmungal .
Ko fii saa'i no aroya nde tawata yimɓe ɓen jaɓataa hande kadi jannde sellunde nden , kono tippude e faaleeji maɓɓe ɗin , ɓe ɓannay takko maɓɓe karamokooɓe ɗuuɗuɓe ko yewta ɓe ko ɓe faalaa nanude kon .
Ɓe udda noppi maɓɓe ɗin e goonga on , ɓe fewta tindi mehi ɗin .
Kono an non , wonu hakkilanɗo e ɗi fow , wakkiloɗaa tampereeji ɗin , waɗaa kuuɗe waajotooɗo fii Kibaaru Moƴƴo on , timminiraa golle maa ɗen no feewiri .
Ko fii min , miɗo itti wonkii an kin wa sadaka hibbaaɗo fii Alla , ko fii saa'i fokkitugol an ngol hewtii .
Mi tippirii tippiro moƴƴo ngon , mi timminii dogudu an ndun , mi woni sella-findeejo e telen-ma gomɗinal ngal .
Jooni non miɗo maranaa meetelol peewal ngol . Joomi on , on Ɲaawoowo Feewuɗo , jonnoyay lan ngol ka ɲalaande sakkitorde , ɗun non hinaa min tun , kono ko kala himmanɗo feeɲitugol makko ngol kadi .
Awa eto araa , tawaa mi ko ɓuri yaawude .
Ko fii Demaasi tertike lan , sabu yiɗugol mo oo aduna fewndiiɗo . O yahii Tesalonii . Kiriskiisu kadi yahii Galaasi , Tiituusa kadi yahii Dalamaasi .
Ko min tun e Luuka wondi . Ardu e Markuusa , ko fii himo hitti e an fota fii golle ɗen .
Mi imminii Tikiiki Efeesi .
Nde hiɗa ara , addoraa burmusu mo mi acciri Karpuusi on ka wi'etee ɗon Turuwaasi , e defte ɗen , tentinii guri windeteeɗi e mun ɗin .
Oo siyaakeejo wi'eteeɗo Aleksander waɗii lan boneeji buy , kono Joomiraaɗo on jonnitay mo ittiri kuuɗe makko ɗen .
An kadi reeno e makko , ko fii o dartike konguɗi men ɗin no tiiɗiri .
Ko mi adii dandude hoore an ka ɲaawirdu , hay gooto wallitanooki lan , kono fow tertino lan . Wota ɗun jogitane ɓe .
Ko Joomiraaɗo on wallitinoo lan , tiiɗinimmi , fii no mi timminira yottingol Kibaaru Moƴƴo on , e fii no leƴƴi ɗin fow nanira ɗun . Awa kadi mi jattinaa hunduko ngayuuri ndin .
Ko Joomiraaɗo on yaltintammi e kala kuugal bongal , o dandammi fii no o naadirammi ka nder laamateeri makko kammuyankeeri . Yo mangural wonan mo haa poomaa . Aamiina !
Mi salminii Piriskiila e Akiila , e ɓeynguure Onesifoora nden .
Awa Arastuusa kaɲun no Korenti . Mi accu kadi Torofiimi no nawni ka saare Miletii .
Eto araa ado ndungude . Ebuluusu e Pudeniisi e Linuusa e Kaludiiyata , wondude e musiɓɓe ɓen fow salminii ma .
Yo Joomiraaɗo on wondu e maa , awa kadi yo moƴƴere makko nden wonu e mon .
Immorde e an min Puulusa , nduu kurkaadu Alla e sahaabaajo mo Iisaa Almasiihu on toɗɗii fii tiiɗingol gomɗinal ɓen ɓe Alla suɓii , adda ɓe e goonga nawrayɗo e wuurirgol no Alla faaliraa non ,
fii yo ɓe heɓu tama'u ngurndan poomayankejan ɗan , ɗun ko ɗan ngurndan ɗan fodanoɗen ko adii saa'iiji ɗin fuɗɗaade , immorde e Alla , on mo faayataa .
E saa'i toɗɗaaɗo on , o ɓanginiri daaluyee makko on waajuuji ɗi mi halfinaa waajagol ɗin , wano kanko Alla Dandoowo en on o yamiriri non .
Mi salminii ma yo Tiituusa , an oo ɓiɗɗo an tigi e nder gomɗinal ngal hawtuɗen ngal . Yo Alla Baabaajo on e Iisaa Almasiihu hisinoowo en on yeɗe yurmeende e ɓuttu .
Ko mi accir-maa Kereeti ton , ko fii yo a gaynito fewnitagol ko heddii feewaali kon , joɗɗinaa kadi e saare kala ardotooɓe moftal ngal , wano mi hollir-maa non .
Mo kala e maɓɓe non no haani wonude aaden mo felnaaki , hara ko yondinorɗo debbo gooto , hara kadi ɓiɓɓe maɓɓe ɓen ko gomɗinɓe , e maanaa hara ɓe waawetaake tooɲireede angal peewal maa angal ɗoftaare .
Awa no haani ka tawata ardotooɗo dental ngal felnaaki , ko fii himo halfinaa ardagol ɓeynguure Alla nden , ko ɗun waɗi si hara hinaa mawnintiniiɗo , hinaa seytinoowo , hinaa yaroowo , hinaa ɲaaɗuɗo , hinaa ɗaɓɓiroowo miile ,
kono yo taw ko o wernoowo hoɓɓe , yiɗuɗo ko moƴƴi , nawruɗo ngurndan mun ɗan faamu , feewuɗo , laaɓuɗo , waawuɗo hoore mun ,
hara kadi ko o catiiɗo e daaluyee haqiiqaajo on , hara ko no yaadiri e ko o jannaa kon , ɗun o waaway wakkilinirde heddiiɓe ɓen jannde sellunde nden , e hollugol liddotooɓe nden jannde ɓen ellaaji maɓɓe ɗin .
Ko fii buy ko murtuɓe , yewtooɓe yewtereeji mehi , ɗaynooɓe , tentinii ɓen wonɓe e hakkunde Yahuudiyankeeɓe gomɗinɓe , catii e sunninegol ɓen .
Awa yo kundule maɓɓe ɗen ombe , ko fii hiɓe jiiɓa ɓeynguureeji goo fow jannirgol ɓe ko haanaaka janneede fii heɓirgol angal nunɗal .
Goɗɗo e maɓɓe , mo ɓe wi'i ko annabaajo , no wi'i wonde , ɓe Kereeti ɓen ko fenooɓe , ko ɓe kulle hunƴuɗe , reereɗuɓe , puyɓe .
Nden seeditoore-le ko goonga . Ko ɗun waɗi bee feliraa ɓe no sattiri fii no ɓe heɓira gomɗinal laaɓungal ,
e no ɓe accira humagol e tindi Yahuudiyankeeɓe ɓen , e yamirooje iwruɗe e yimɓe ɓe tawata ko seluɓe goonga on .
Laaɓuɓe ɓen kan , ko woni woo no laaɓani ɗun , kono yimɓe tuunuɓe ɓe gomɗinaa ɓen , hay huunde laaɓanaa ɗun , ko fii hakkillaaji maɓɓe ɗin e ɓerɗe maɓɓe ɗen no tuuninaa .
Hiɓe wi'i ko ɓe anduɓe Alla , kono kuuɗe maɓɓe ɗen no yeddi ɗun , ko fii ko ɓe harmuɓe , murtuɓe , ɓe waawataa laatinde kala kuugal moƴƴal .
An non yewtu ko yaadi e jannde sellunde nden kon ,
wi'aa mawɓe ɓen , yo ɓe wonu waawuɓe hoore maɓɓe , teddintooɓe , hara wonaa uɓɓitooɓe , kono hara ko tabituɓe e gomɗinal ngal e nder giggol e ŋaɲɲaare .
Yo woniran non kadi yummiraaɓe ɓen , hara jikku maɓɓe on ko moƴƴo , hara ɓe wonaali ɲo'ooɓe , maa yarooɓe , ɓe wona e jannugol ko moƴƴi ,
hara ɓe waajoto sukaaɓe rewɓe ɓen yiɗugol moodiɓɓe maɓɓe ɓen e ɓiɓɓe maɓɓe ɓen .
Hara ko e nder faamu ɓe nawri ngurndan maɓɓe ɗan no laaɓiri , e no ɓe wonira jom-suuduuɓe moƴƴuɓe , e no ɓe yankinorana moodiɓɓe maɓɓe ɓen , ɗun haray daaluyee Alla on hoynetaake .
Yamiraa kadi sukaaɓe worɓe ɓen nawrugol ngurndan maɓɓe ɗan e nder faamu .
E kala huunde hiɗa haani wonande ɓe misal e waɗugol kuuɗe moƴƴe . E nder ko jannataa kon , janniraa nunɗal e teddungal ,
e yo konguɗi maa ɗin wonu selluɗi , ɗi aybintaako , fii no liddotooɓe en ɓen hersira , tawa ɓe waawataa heɓude bone woo mo ɓe wowla en .
Yamiraa kadi jiyaaɓe ɓen yankinanagol jeyɓe ɓe ɓen e kala huunde , ɓe ɗaɓɓa no ɓe weltinira ɓe , ɓe reenoo e yeddondirgol e maɓɓe .
Ɓe reenoo kadi e nguyka , ɓe ɓangina sella-findeyaagal timmungal , ɗun ɓe teddinay gandal fii Alla Danduɗo en on .
Ko fii moƴƴere Alla nden , ɗun ko ɓundu kisiyee fii yimɓe ɓen fow , feeɲii .
Nden moƴƴere no ne'a en , hinde yilta en e kala ko Alla aɲi , hinde accintina en himmeeji aduna , ɗun en waaway nawrude ngurndan men ɗan fewndo ɗoo e nder faamu e peewal e wano Alla faaliraa non ,
e nder ko tijjiɗen tama'u sollituɗo on kon , ɗun ko feeɲugol mangural Alla men on e Dandoowo en on , ɗun ko Iisaa Almasiihu .
O okkitirii hoore makko kanko tigi fii men , fii sottugol en e kala ko boni , fii laɓɓinangol hoore makko jamaa suɓaaɗo , himmanɗo waɗugol kuuɗe moƴƴe .
Ko ɗun haanuɗaa yewtude , wakkilinaa , felaa wa newnanaaɗo yamirgol . Wota hay gooto yawito ma e ɗun !
Andintin ɓe hiɓe haani yankinanaade laamuuji ɗin e laamiiɓe ɓen , ɓe ɗoftoo ɓe , ɓe hebilanoo kala kuugal moƴƴal .
Wota ɓe hoynu hay gooto , maa ɓe wona yeddondirteeɓe , kono ɓe wona moƴƴuɓe , newiiɓe e telen-ma yimɓe ɓen fow .
Ko fii hari enen kadi ko en faaɗa-hakkilɓe , ɓe ɗoftotaako , ɗaynaaɓe , maccuɓe kala himmeeji e mbeleeɗe neɗɗanke , wuuruɓe e nder hunƴeendi e nawliigu , aɲaaɓe , e aɲindirɓe .
Kono nde Alla , Danduɗo en on , feɲɲini moƴƴuki makko kin e giggol makko ngol o yiɗi yimɓe ɓen ngol ,
o dandi en , hinaa non ɓay en waɗii kuuɗe feewuɗe , kono ko e iwrude e yurmeende makko nden . O dandiri en lootirgol en tagiteede , heyɗintiniree Ruuhu Seniiɗo on .
Ko Iisaa Almasiihu , Danduɗo en on , Alla tippiniri on Ruuhu e hoore men haa heewi ,
fii no jogoreɗen feewuɓe sabu moƴƴuki makko kin , e fii no waawiren ronirde ngurndan poomayankejan ɗan tanƴiniɗen ɗan .
Koo ko mi wi'i ɗoo ko haqiiqa . Miɗo faalaa yo a cato e ɗii piiji , fii no gomɗinɓe Alla ɓen fewtinira ɓerɗe mun ɗen e waɗugol kuuɗe moƴƴe ɗen . Ko ɗun woni ko moƴƴi kon e ko nafata yimɓe ɓen kon .
Kono ko yo a reeno e yeddotire njofooje ɗen e fii lasilankaaku e poodondiro e yeddondiro fii Sariya on , ko fii ɗun ko meere , aldaa e nafa .
Kala waɗoowo sendondiral , si a hajike mo nde wootere haa laabi ɗiɗi , o jaɓaali , pottin mo takko maa .
Hiɗa waawi fellitude sifa on neɗɗo ko ɓoyliiɗo , junuubankeejo , on ɲaawanii hoore mun .
Tuma mi imminoyi oo wi'eteeɗo Artemaasi maa Tikiiki haa e maa , haray eto araa tawaa mi Nikopooli , ko fii ko ɗon mi aadii waɗugol ndungu ngun .
Wattanaa yiila kadi fii wallitagol oo bambanoowo ka sariya wi'eteeɗo Zenaasi e Apoloosi , fii wota hay huunde ŋakkir ɓe e nder yaadu maɓɓe ndun .
Bee kadi ɓe men ɓen ekkitoo haa waawa waɗugol kuuɗe moƴƴe , fii wattangol yiila e kala sokola hittuɗo , ɗun haray ngurndan maɓɓe ɗan wonataa meerejan .
Ɓe mi wondi ɓen fow hiwrike ma . Mi salminii yiɗuɓe en e nder gomɗinal ɓen . Yo moƴƴere Alla nden wonu e hoore mon on fow .
Immorde e an min Puulusa , oo kasoojo sabu Iisaa Almasiihu on , wondude e Timotee oo musiɗɗo men , haa e oo giɗo amen , wondiɗɗo amen e golle , ɗun ko an Filimuunu ,
wondude e Apifiyyata oo bandiraawo amen e Arkiipe oo wondiɗɗo amen e tippiro e haa e moftal wongal ngal ka suudu maa an Filimuunu .
Yo moƴƴere e ɓuttu wonan on , immorde e Alla Baaba men , e Iisaa Almasiihu Joomi on .
Miɗo duumii e jarnugol Alla an on e nder ko mi maandini fii maa e nder torndeeji an ɗin ,
ko fii miɗo nanude no wowlee fii ko gomɗinɗaa Iisaa Joomi on kon , e giggol ngol yiɗuɗaa yimɓe Alla ɓen fow ngol kadi .
Mi torike yo gomɗinal maa ngal hawtuɗen ngal waɗu batte , andaa moƴƴere wonannde en e nder humondiral e Almasiihu on .
E hoore ɗun mi heɓii weltaare e wakkilaare buy sabu giggol maa ngol , ko fii ko sabu maa yo musiɗɗo , ɓerɗe yimɓe Alla ɓen ɓuttiniraa .
Ko ɗun waɗi , fii kala miɗo mari hoolaare mawnde sabu Almasiihu on fii windangol ma ko haanuɗaa waɗude kon ,
miɗo yiɗu-maa tororde giggol , wano min Puulusa mi woniri nii nayeejo e kasoojo kadi sabu Iisaa Almasiihu on .
Mi jeejii ma fii Onesiima , on wontuɗo ɓiɗɗo an ka gomɗinal fewndo mi jolkaa .
Hari o wonanii ma meere , kono jooni o nafete wano o nafirimmi non .
Awa mi neltii mo e maa , on mo tawata ko ɓernde an min tigi .
Mi faalano yo o wonu takko an , fii yo o wallan lonto-maa e nder ko mi jolkaa fii Kibaaru Moƴƴo on kon .
Kono hay fus mi faalaaka waɗude e ɓaawo fewjoore maa nden , fii wota kuuɗe maa moƴƴe ɗen wonu karhaaɗe , kono ɗe wona anniyaaɗe .
No gasa a seeduno e Onesiima haa seeɗa , fii yo a hettitu mo haa poomaa .
Hara hinaa wa maccuɗo hande kadi , kono no ɓuriri maccuɗo , wa musiɗɗo yiɗaaɗo , tentinii telen-ma an min , ittii e sikke telen-ma maa , ɓay ko o maccuɗo , awa kadi ko o musiɗɗo gomɗinɗo Joomi on .
Si tawii hiɗa jogori lan wa gollideteeɗo , haray jaɓir mo wa an min .
Si himo bonnu-maa , maa si himo jogani-maa goɗɗun , fawu ɗun e hoore an .
Ko jungo an ngon tigi , min Puulusa mi windiri nduu ɓatakuru , mi yoɓitoyte ɗun , fii kala mi faalaaka wi'ude an tigi hiɗa joganii mi goɗɗun , ɗun ko ngurndan maa ɗan .
Awa yo musiɗɗo , waɗanan ɗun sabu Joomiraaɗo on , ɓuttinaa ɓernde an nden e telen-ma Almasiihu on .
Ko e nder hoolorgol ɗoftaare maa nden mi windiri , e hoore andugol a waɗay ɓuri ko mi wi'i kon .
E hoore ɗun , eɓɓanan werde , miɗo tanƴinii yahugol ka mon sabu torndeeji mon ɗin .
Epafaraasi oo mo mi sokidaa ka kaso sabu Iisaa Almasiihu on , salminii ma ,
wondude e Markuusa e Aristarke e Demaasi e Luuka , ɗun ko ɓen wondiɓɓe an e golle .
Yo moƴƴere Iisaa Almasiihu Joomi men on wonu e ɓerɗe mon .
Nde wonnoo Alla yewtiriino maamiraaɓe men ɓen annabaaɓe ɓen laawi buy e nooneeji buy ,
Alla yewtirii en ka ɲalaaɗe sakkitore ɗoo Ɓiɗɗo on . O waɗi mo ronoowo e kala huunde , awa ko on o tagiri aduna on .
Ko on Ɓiɗɗo woni jalbeendi annoora Alla on , ko kanko woni mbaadi Alla ndin tigi . Ko on Ɓiɗɗo woni tambitiiɗo kala huunde rewrude e daaluyee makko dolnuɗo on . Nde o laatinnoo laɓɓingol yimɓe ɓen junuubaaji maɓɓe ɗin , o jooɗoyii ka sengo ɲaamo Alla Mawɗo on ka kammuuli ,
o woni ɓurɗo malaa'ikaaɓe ɓen , wano innde nde o roni nden ɓurdiri ɗe maɓɓe ɗen non .
Ko fii ko hombo e malaa'ikaaɓe ɓen Alla daalani : « Ko an woni Ɓiɗɗo an on , hande a wonii mo an » , maa o daalani kadi : « Mi wonanay mo Baaba , o wonanammi Ɓiɗɗo . » ?
Ɓay o addii Afo on ka nder aduna , o daali kadi : « Yo malaa'ikaaɓe Alla ɓen fow sujjan mo . »
Fii malaa'ikaaɓe ɓen o daali : « O waɗay malaa'ikaaɓe makko ɓen hendu e kurkaaɗi makko ɗin ɗenɗe yiite . »
Kono fii Ɓiɗɗo on o daali : « Jullere maa laamu nden , yaa an Alla , luttay haa poomaa , labbooru maa laamu ndun ko labbooru peewal .
A yiɗii peewal ngal , a aɲii angal peewal ngal . Ko ɗun waɗi si Alla Joomiraaɗo maa on toɗɗor maa nebban weltaare ɓuri wondiɓɓe maa ɓen . »
E hoore ɗun o daali kadi : « Yaa an Joomiraaɗo , ko an wallini ndelo leydi ndin ka fuɗɗoode , awa kadi kammuuli ɗin ko juuɗe maa ɗen tagiraa .
Ɗi lannay , kono an a luttay , ɗi fow ɗi nawyiray wa dolokke ,
ɲobbiraa ɗi wa waanaare , e hoore ɗun ɗi waylirte wa dolokke . Kono an a wa'ay no wa'uɗaa , awa kadi , duuɓi maa ɗin lannataa . »
E ko hombo e malaa'ikaaɓe ɓen o daalani : « Jooɗor ka sengo an ɲaamo , haa mi waɗa ayɓe maa ɓen ka ley teppe maa . » ?
Hara ɓee malaa'ikaaɓe fow , hinaa ɓe ruuhuuji kurkotooɗi , nulaaɗi fii gollangol ronooɓe kisiyee ɓen ?
Ko ɗun waɗi , hiɗen haani cataade fota e ko nanuɗen kon , fii wota en selu .
Ko fii , si konguɗi ɗi malaa'ikaaɓe ɓen hewtini maamiraaɓe men ɓen ɗin haqinqinaama , awa kadi kala bonnere e noone geddi yoɓiraama ko handi kon ,
haray ko honno daɗiroyten si en wedditike e sifa oo kisiyee mawɗo ? Ko Joomi men on tigi adii feɲɲinde mo , onsay non nanunooɓe mo ɓen haqinqinani en .
Allaahu on seeditodi e maɓɓe , o ɓanginiri ɗun kuuɗe e maandeeji e noone kaawakeeji moƴƴi e sendirgol dokke Ruuhu Seniiɗo on wano o yiɗiri non .
Hinaa malaa'ikaaɓe ɓen Alla yankinani oo aduna aroyoowo mo wowleten fii mun on .
Kono goɗɗo no seeditii nokku goo , wi'i : « Ko honɗun woni neɗɗo fii no anditiraa fii makko , yaa an Alla , e ko woni ɓii neɗɗanke fii yo a danko mo ?
A waɗii mo e ley malaa'ikaaɓe ɓen e nder seeɗa nii , a taaranii mo meetelol mangu e teddungal , a waɗii mo e hoore kuuɗe juuɗe maa ɗen ,
a waɗii piiji ɗin fow e ley koyɗe makko . » E nder yankinangol mo piiji ɗin fow , alaa ko Alla acci yo ronku yankinanaade mo , kono haa jooni en yi'aali ka piiji ɗin fow yankinanii mo .
Kono non e hino ko tawɗen kon : ɓawto o waɗeede e ley malaa'ikaaɓe ɓen fii saa'ihun nii , kanko Iisaa o waɗanaama meetelol mangu e teddungal sabu mayde nde o tampiri nden , fii , tippude e moƴƴere Alla nden , yo o maayan yimɓe ɓen fow .
E dow ardagol fayɓe buy ka mangu , tawi no hawrani on Taguɗo piiji fow , e mo piiji ɗin fow wonani on , laatinirgol Iisaa timmuɗo e nder tampereeji , on Sincuɗo kisiyee maɓɓe on .
Ko fii , ko laɓɓinɗo on e laɓɓinaaɓe ɓen fow woni iwdi wootiri . Ko ɗun waɗi kanko Iisaa o hersiraa noddirgol ɓe musiɓɓe ,
wano o wi'iri Alla non wonde : « Mi jantanto musiɓɓe an ɓen innde maa nden , mi mantoyte ka hakkunde tumbondiral . »
O wi'i kadi : « Mi waɗay hoolaare an nden e makko . » Awa kadi : « E hino lan , min e fayɓe ɓe Alla okkimmi ɓen . »
Awa nde tawnoo fayɓe ɓen no mari ƴiiƴan e ɓandu , kanko Iisaa kadi ko wano non o tawdiraa e maɓɓe , fii , rewrude e mayde makko nden , yo o muncu on joginooɗo bawgal mayde nden , ɗun ko Ibuliisa ,
e fii yo o jattin kala wonnooɓe e nder maccangaaku e nder ngurndan mun sabu kulol mayde .
Ɓay , pellet wonaa malaa'ikaaɓe ɓen o ari faabagol , kono ko jurriya Ibraahiima on o ari faabagol .
Ko ɗun waɗi si himo haanunoo nandude e musiɓɓe makko ɓen few , fii no o wonira yottinoowo mawɗo sadaka ka Alla , yurmeteeɗo , holniiɗo e nder golle Alla ɗen , fii no jamaa on heɓira yaafuyee junuubaaji .
Ɓay kanko tigi o tampii fewndo o ndarndaa , himo waawi faabaade wonaaɓe e ndarndeede ɓen .
Ko ɗun waɗi , yo musiɓɓe an laaɓuɓe , ɓe mi hawti noddaandu Alla ndun , feŋee miijo mon ngon e hoore mo Alla toɗɗii neli on , on Yottinoowo mawɗo sadaka ka Alla , on mo qirritiɗen ka gomɗinal men , ɗun ko Iisaa .
O wonno sella-findeejo e telen-ma on Toɗɗiiɗo mo , wano Muusaa wonirnoo non e nder suudu Alla ndun fow .
E hoore ɗun , tawaama ko o Rinɗanɗo mangu ɓuri ngu Muusaa ngun , ko fii darnuɗo suudu on no mari teddungal ɓuri suudu ndun tigi .
Ko fii kala suudu ko goɗɗo darni ɗun , kono ko kanko Alla darni kala huunde .
Muusaa kaɲun wonno kurkaadu sella-findeejo e nder suudu Alla ndun fow , fii seeditagol ko Alla daaloyta kon .
Kono Almasiihu on kan ko Ɓiɗɗo sella-findeejo e hoore suudu Alla ndun . Ko enen woni suudu makko ndun , si en catike fota e wakkilaare e hoolaare nde jogiɗen fii ko tanƴiniɗen kon .
Ko ɗun waɗi , wano Ruuhu Seniiɗo on wi'iri non : « Si on nanii kongol makko ngol hande ,
wota on sattin ɓerɗe mon ɗen , wa fewndo maamiraaɓe mon ɓen murtannoo mi , ɓe ndarndii mi ka wulaa ,
ka ɓe liggitunoo mi ɗon , ɓe ndarndii mi , ɓe yi'uno kuuɗe an ɗen e nder duuɓi cappanɗe nay .
Ko ɗun waɗi si mi tikkani ngun jamaanu , mi wi'i : Ɓerɗe maɓɓe ɗen ko seluɗe saa'i kala , ɓe andaali laawi an ɗin .
Mi woonduno e nder tikkere an nden wonde : Ɓe naatataa ka fowtaare an few ! »
Awa , reenee , yo musiɓɓe , fii wota hay gooto e mon heɓu ɓernde bonnde e ɓernde nde gomɗinal tabitaa e mun , haa ka yiltoɗon e ɓaawo Alla Wuuruɗo on .
Kono wakkilindiree hakkunde mon ɲande woo , yeru no wi'eede hande , fii wota hay gooto e mon sattinir ɓernde mun ɗaynireede junuubu .
Ko fii en wonii kafiduɓe e Almasiihu on , si tawii en jogitike fota pellital men aranal ngal haa ka sakkitorun ,
wano bindi ɗin wi'iri non wonde : « Hande si on nanii hito makko ngon , wota on sattin ɓerɗe mon ɗen wa fewndo murtaldu ndun . »
Ko homɓe woni ɓen murtannooɓe Alla , ɓawto ɓe nanude kongol makko ngol ? Hinaa ɓee ɓe Muusaa ardinoo , yaltini Misira ?
E ko homɓe woni ɓen ɓe Alla tikkannoo e nder ɗii duuɓi cappanɗe nay ? Hinaa ɓee waɗunooɓe junuubu , maayi ka wulaa ?
E ko homɓe o woondannoo naatataa ka fowtaare makko , si hinaa yedduɓe ɓen ?
Awa en yi'ii ɓe waawaali naatude ka fowtaare makko , sabu angal gomɗinal .
Ko ɗun waɗi , yeru fodaari fii naatugol ka fowtaare makko no lutti , haray hulen wota goɗɗo e mon aru e tawdeede e ronkooɓe naatude ɓen .
Ko fii Kibaaru Moƴƴo on feɲɲinanaama en , wano ɓeya non , kono kongol ngol ɓe heɗii ngol nafaali ɓe huunde , ko fii ko ɓe nanunoo kon , ɓe jaɓiraano gomɗinal .
Kono enen gomɗinɓe ɓen , en naatay e nden fowtaare nde o innunoo wonde : « Mi woondii e nder tikkere an nden , ɓe naatataa ka fowtaare an few ! » E hin-le , Alla gayniino golle mun ɗen gila ka fuɗɗoode aduna on .
Ko fii himo daali nokku goo ka bindi fii ɲalaande jeeɗiɗaɓere nden wonde : « Ka ɲalaande jeeɗiɗaɓere Alla fowtino e golleeji makko ɗin fow . »
Himo daali kadi fahin ɗoo : « Ɓe naatataa ka fowtaare an few ! »
Nde tawnoo no heddanii woɓɓe goo fii naatoygol ton , e hin-le kadi attinooɓe hendaade Kibaaru Moƴƴo on kaɲun naataano sabu angal gomɗinal maɓɓe ngal ,
e yeeso ɗun buy Allaahu on daaluno kadi iwrude e Daawuuda , o toɗɗii ɲalaande , o inni nden « hande » , wano siforanoo non dow ɗoo : « Hande si on nanii hito makko ngon , wota on sattin ɓerɗe mon ɗen . »
Si tawiino Yaasuwa yeɗiino ɓe nden fowtaare , Alla wowlataano ɓawto ɗun fii ɲalaande goo .
Awa jaka no lutti ɲalaande fowteteende e mun fii jamaa Alla on .
Ko fii kala naatuɗo ka fowtaare Alla , o fowtoto kadi e golle makko ɗen , wano Alla fowtornoo ɗe mun ɗen non .
Awa etoɗen naatugol ka fowtaare makko ɗon , fii wota hay gooto falju , jokka ɓe ɗoftaaki ɓen .
Ko fii , daaluyee Alla on ko wuuruɗo duncoowo , himo weli ɓuri kaafa ka mbelɗe ɗiɗi , ko naatayɗo haa hakkunde ruuhu e wonkii , e hakkunde jokke e mbuso , o ɲaawa mbeleeɗe e miijooji ɓernde .
Alaa ko tagaa ko o yi'ataa , fow no wallinaa , waɗaa e kene yeeso on mo hunoytoɗen .
Ɓay hiɗen mari hooreejo mawɗo yottinooɓe sadaka ka Alla , taƴituɗo kammuuli ɗin , ɗun ko Iisaa Ɓiɗɗo Alla on , catoɗen e qirritannde gomɗinal men ngal .
Ko fii en maraa yottinoowo mawɗo mo waawataa faamude lo'ere men nden , kono o ndarndoranooma wano men non e ɗi fow , e hoore o waɗaali junuubu .
Awa ɓadoren hoolaare ka jullere laamu , ka sulfu on heɓoytoo ton , fii no heɓiren yurmeende e moƴƴere ko wonana en ballal fewndo haanani en .
Awa , kala yottinoowo mawɗo sadaka ka Alla , suɓaaɗo e hakkunde yimɓe ɓen , ko joɗɗiniraa ko fii yimɓe ɓen , fii ko waɗa golleeji Alla ɗin , fii no ɓe weeɓitira dokke e sadakaaji fii junuubaaji ɗin .
Himo waawi yurmeede ɓe faamaa ɓen e seluɓe ɓen , ko fii kanko tigi lo'ereeji no hundi mo .
Awa ko sabu nden lo'ere waɗi si himo haani ittande hoore makko sadaka , o ittana jamaa on kadi sadakaaji fii junuubaaji maɓɓe ɗin .
Kono hay gooto waawataa heɓande hoore mun ngal teddungal wonugol yottinoowo mawɗo sadaka . Ko Alla yeɗata ɗun , wano o toɗɗori Haaruuna non .
Ko wano non kadi , hinaa Almasiihu on tigi yeɗi hoore mun ngal teddungal wonugol yottinoowo mawɗo sadaka ka Alla , kono ko Wi'uɗo mo on wonde : « Ko an woni Ɓiɗɗo an on , hande a wonii mo an . »
Wano non himo wi'i kadi nokku goo : « Ko a yottinoowo sadaka ka Alla haa poomaa wano Maaliki-Siddiiqu non . »
E hoore ɗun , e nder ngurndan makko ɗan ka hoore leydi , kanko Iisaa o weeɓitanno on Gasoowo mo dandude mayde nden gonɗi e torndeeji e nder ewnagol ko tiiɗi . Alla jaabinani mo sabu ko o yankinaninoo mo kon .
Fii kala ko o Ɓiɗɗo Alla , o andi ko woni ɗoftaare e nder ko o tampi kon fow .
Ɓay wonii o waɗaama Timmuɗo , o wonani ɗoftiiɓe mo ɓen fow ɓundu kisiyee poomayankeejo .
Onsay Alla toɗɗii mo yottinoowo mawɗo sadaka ka Alla wano Maaliki-Siddiiqu non .
Hiɗen mari piiji buy ko wowlen e fii ɗun , hara ko piiji buy mettuɗi sifaade , ko fii on wonii mettuɓe faaminde .
E hin-le , e oo saa'i ɗoo hiɗon haanunoo wonude jannooɓe , kono hiɗon handi kadi e janneede ƴi'al daaluyeeji Alla ɗin . Fewndo ɗoo ko ɓira handuɗon e mun , hinaa ɲaametee .
On jokkuɗo yarugol ɓira , haray alaa faamu woo e fii daaluyee faaminayɗo ngurndan feewuɗan ɗan , ko fii haray haa jooni ootigi ko boobo .
Mokobaaɓe ɓen kaɲun , ko ɲaametee tedduɗo ɓe ɲaamata , ko fii tippude e kuuɗe maɓɓe ɗen hakkille maɓɓe ɗen no eltanii sendindirgol ko boni e ko moƴƴi .
Ko ɗun waɗi , sutanoɗen jannde ƴoƴunde nden , feƴƴen jannde baggere fii Almasiihu on nden , hara en fuɗɗitaaki jannugol fii tuubugol kuuɗe nawrayɗe e mayde ɗen , e fii gomɗingol Alla ,
e lootagol maande kisiyee , e fawugol juuɗe , e immitagol mayɓe ɓen , e ɲaawoore poomayankeere nden .
Ko ɗun waɗeten si Allaahu on newnii .
Fii ndayginananooɓe , mettii dokkal kammuyankewal ngal , tawdaa e hendiiɓe Ruuhu Seniiɗo on ,
mettii moƴƴuki daaluyee Alla on wondude e doole aduna aroyoowo on ɓen kan ,
si ɓe aru e selude gomɗinal ngal , ɓe waawetaake yilteede ka tuubuubuyee han kadi , ko fii haray kamɓe tigi ɓe fempitike Ɓiɗɗo Alla on , e hoore ɗun ɓe aybinii mo e kene .
Nde leydi yari ndiyan saaƴoojan soono woo , ndi fuɗini puɗi wonduɗi e nafa fii mo ndi remanaa on , haray hindi wondi e barki Alla .
Kono si tawii ko bulle e kebbe ndi funnata , haray hinaa ndi huunde , ko ndi ɓadondirndi e kuddi , sakkitora sunneede .
Hay si men yewtirii nii , yo yiɓɓe amen , haray meɗen hoolii hiɗon e laawol moƴƴol e telen-ma kisiyee on .
Ko fii Alla hinaa mo feewaa , sakko o yejjita kuuɗe mon ɗen , e giggol ngol holluɗon fii innde makko nden , e golle ɗe waɗuɗon ɗen e ɗe waɗanton ɗen kadi yimɓe Alla ɓen .
Kono meɗen faalaa yo mo kala e mon hollir nii wakkilaare wootere nden e telen-ma pellital timmungal fii ko tanƴiniɗen kon haa ka sakkitorun .
Ko ɗun waɗi , wota on wonu aamuɓe , kono ɲembee ɓen heɓirnooɓe ndondi fodaandi ndin gomɗinal e muɲal .
Ko ɗun waɗi , nde Alla waɗannoo Ibraahiima fodaari ndin , o tawno o waawataa woondirde ko ɓuri mo kanko Alla mawnude , o woondiri hoore makko kanko tigi ,
o wi'i : « Pellet , mi waɗay barki e maa fota , mi yaɲɲay jurriya maa on yaɲɲudee . »
Ko e nder ɗun , ɓay wonii Ibraahiima habbike e nder muɲɲaare , o heɓi non ko o fodanoo kon .
E hin-le , yimɓe ɓen no woondira ko ɓuri ɓe mawnude , nden woondoore wonana ɓe seedee fii rawnoode kala yeddondiral .
Ko wano non , hakkee ko Alla faalanoo hollude ronooɓe fodaari makko ndin ɓen noone no anniyee makko on firtortaa , o waɗirno ɗun woondoore
fii , sabu ɗee kuuɗe ɗiɗi ɗe waylotaako , ɗe tawata gasataa ka Alla fena , no enen fattiiɓe ɓen heɓiren wakkilaare tiiɗunde fii tamagol e tama'u mo Alla weeɓitani en on .
On tama'u no wa'ani en wa saanirgal tiiɗungal holnii fii ngurndan men ɗan , rewoowo ka wirngallo fii naatugol ka nder nokkuure hormorde mawnde nden ,
ɗun ko ka Almasiihu on naati ɗon fii men wa fertaniiɗo en laawol , o woni yottinoowo mawɗo sadaka ka Alla haa poomaa , wano Maaliki-Siddiiqu non .
Ko Maaliki-Siddiiqu on wonnoo lanɗo Salaam , e yottinoowo sadaka ka Alla Jom Ɓural on . O yahi , o fottoyi e Ibraahiima fewndo ko on iwtata fooloygol lamɓe ɓen , kanko Maaliki-Siddiiqu o du'anii mo .
Ibraahiima jonni mo sappaɓun e ɗi fow . Ko adii kon taho , innde Maaliki-Siddiiqu nden no firi lanɗo peewal . E hoore ɗun kadi ko o lanɗo Salaam , e maanaa lanɗo ɓuttu .
Kono o alaa neene , o alaa baaba , o alaa iwdi , o alaa fuɗɗoode , o alaa kattudi ngurndan . O wa'i wa Ɓiɗɗo Alla , o woni yottinoowo sadaka ka Alla haa poomaa .
Ndaaree ko haa honto o mawni , on mo Ibraahiima mawɗo on tigi jonni sappaɓun mun e nder ko o heɓoyi kon !
Sariya on toɗɗii e ɓiɓɓe Lewi ɓen wonugol yottinooɓe sadaka ka Alla e ƴantooɓe sappaɓun e hoore ko jamaa Isra'iila on heɓi kon fow , ɗun ko e ɓen ben-gootooɓe maɓɓe , fii kala ɓen ko ɓe jurriya Ibraahiima .
Kono Maaliki-Siddiiqu , mo tawdaaka e jurriya Lewi on , o hendike sappaɓun Ibraahiima on , e hoore ɗun , o du'anii on hendiiɗo fodaariiji ɗin .
E hin-le yeddotaako ko mawɗo on du'antoo tosooko on .
E hin-le , e telen-ma yottinooɓe sadaka ɓen ka bolondaa Lewi , ko maayayɓe woni hendaade sappaɓun ɗun , kono e telen-ma Maaliki-Siddiiqu kan , ko wuuruɗo woni ko hendii , wano seeditoraa non .
Ka raɓɓinɗinnde , Lewi , oo wonɗo hendaade sappaɓun ɗun , o yoɓiino ko makko kon rewrude e Ibraahiima .
Ko fii hari himo ka keeci ben makko wa fewndo ko Maaliki-Siddiiqu yahi fottugol e Ibraahiima .
Ko rewrude e yottinooɓe sadaka ka gorol Lewi ɓen jamaa Isra'iila on hendornoo Sariya on . E hin-le , si tawno golle ɓen yottinooɓe sadaka ko timmunooɗe , harayno ko fii honɗun haanannoo waɗugol yottinoowo goo wano Maaliki-Siddiiqu non , hara hinaa wano Haaruuna non ?
Ko fii si aada wonugol yottinooɓe sadaka ɓen waylike , haray no haani kadi ka Sariya on waylee .
Ko fii on mo ɗii piiji wowli fii mun on , ko jeyaaɗo e bolondaa goo mo hay gooto toɗɗaaka e mun fii golle layyorde nden .
E hoore ɗun , wano andirɗen non tigi , Joomi men on ko feeɲuɗo e bolondaa Yahuuda on . E telen-ma wonugol yottinooɓe sadaka , Muusaa wowlaali few fii on bolondaa .
Ɗunɗoo kadi no ɓuri ɓanginde si yottinoowo sadaka goo feeɲirii wa Maaliki-Siddiiqu ,
wontuɗo yottinoowo sadaka , hara hinaa tippude e Sariya yuɓɓondirɗo e gorol lannoowol , kono ko tippude e doole ngurndan ɗan lannataa ɗan .
Ɓay no seeditaa wonde : « Ko a yottinoowo sadaka ka Alla haa poomaa , wano Maaliki-Siddiiqu non . »
Awa , ko yamiraa ɓaawo ɗoo kon ittaama , sabu lo'ere mun nden e mehiɗugol mun ngol ,
ko fii Sariya on waawaali timminde huunde . Kono en addanaama tama'u ɓurɗo moƴƴude mo ɓadoren Alla .
Ɗun non waɗaaka e ɓaawo woondoore . Ɓeya non kaɲun wontii yottinooɓe sadaka ka Alla e ɓaawo woondoore ,
kono kanko Iisaa o wontirno ɗun woondoore , ɓay Alla daalanno mo ɗunɗoo : « Mi woondii , mi firtataa , ko a yottinoowo sadaka ka Alla haa poomaa . »
Ko ɗun waɗi si Iisaa wonii holnuɗo ahadi ɓurndi hittude ndin .
E hoore ɗun , hari ɓen yottinooɓe sadaka no woodunoo buy , ko fii hari mayde nden no haɗi ɓe duumagol e golle maɓɓe ɗen .
Kono Iisaa kaɲun , ɓay tawii himo wuuri haa poomaa , golle makko yottingol sadaka ɗen lannataa .
Ko ɗun waɗi kadi , himo waawi dandude few ɓen wonɓe ɓadorde Alla sabu makko kanko Iisaa , ɓay himo wuuri haa poomaa fii fattanagol ɓe .
Ko wano on yottinoowo mawɗo sadaka tigi haanannoo en , hara ko seniiɗo , mo bonnaali , mo aldaa e junuubu , seeduɗo e junuubanke'en , e ɓurɗo kammuuli ɗin ɓanteede ,
mo hatonjinaa e ittugol sadakaaji wano yottinooɓe mawɓe ɓen ittirta ɲande woo sadakaaji fii junuubaaji maɓɓe ɗin , kamɓe tigi taho , e ɗi jamaa on ɗin kadi . Iisaa waɗii ɗun nde wootere ko yoni fii saa'iiji ɗin fow , e nder ko o itti hoore makko sadaka kon .
Sariya on kaɲun , ɓe toɗɗotoo ɓen fii wonugol yottinooɓe sadaka mawɓe ko yimɓe lo'uɓe , kono daalol woondoore nden ɓawto Sariya on toɗɗike Ɓiɗɗo on , on wonɗo Timminaaɗo haa poomaa .
Awa e hino nafa toɓɓere nde wonɗen yewtude fii mun nden : hiɗen mari wano oo yottinoowo mawɗo sadaka ka Alla , jooɗiiɗo ka sengo ɲaamo jullere laamu Alla Mawɗo on ka kammuuli .
Ko o golloowo ka nder nokkuure hormorde , ɗun ko ka rewirdu goongaaru , hara hinaa ndu yimɓe ɓen darni , kono ko Joomiraaɗo on .
Kala yottinoowo mawɗo ko toɗɗoraa ko fii weeɓitangol Alla dokke e sadakaaji , bee yottinoowo men mawɗo on kadi heɓa goɗɗun ko o weeɓita .
Si tawno himo ka hoore leydi , o wonataano yottinoowo sadaka , ɓay no woodi weeɓitooɓe dokke , hara ko no yaadiri e Sariya on .
Ɓen no waɗude dewal ngal tawata ko mbaadi e ɗowdi goongaaji kammuyankeeji ɗin , wano Muusaa ɓanginiranaa non fewndo ko o darnata rewirdu ndun , Alla daalani mo : « Ndaaru , a waɗiray fow noone no holliraɗaa non ka hoore fello . »
Kono jooni , Almasiihu on heɓii golle ɓurɗe mawnude ɗe ɓeya ɗen , no o woniri non holnuɗo ahadi ɓurndi moƴƴude ndin , sincaandi e fodaariiji ɓurɗi kelɗude ɗin .
Si tawno ahadi araniri ndin wonno ndi felnaaki , hewtataano ka wonndi ɗaɓɓee .
E hin-le ko e hoore feloore Alla daalani jamaa mun on : « Kanko Joomiraaɗo on o daali : Ɲalaande no aroya nde mi ƴettodoyta e yimɓe Isra'iila ɓen e yimɓe Yahuuda ɓen ahadi heyri .
Ndin ahadi wa'oytaa wa ndi mi ahodunoo e baabiraaɓe maɓɓe ɓen ndin , wa fewndo mi tambitornoo ɓe juuɗe an ɗen fii yaltingol ɓe Misira , ko fii ɓe hunnaali ahadi an ndin . « Joomiraaɗo on daali : Min kadi jooni mi huccii ɓe .
E hino non ahadi ndi mi ahodoyta e yimɓe Isra'iila ɓen ɓawto ɗee ɲalaaɗe ɗoo . « Joomiraaɗo on daali : Mi waɗoyay sariyaaji an ɗin ka miijo maɓɓe , mi winda ɗi ka ɓerɗe maɓɓe , min mi wona Alla maɓɓe , kamɓe kadi ɓe wona jamaa an .
Hara ɓe hatonjinaa e jannindirgol maa fillitanagol wondiɗɗo mun maa musiɗɗo mun , wi'a : Bee andaa Joomiraaɗo on ! Ko fii fow andoyay lan , gila e ɓurɗo fanɗude on haa e ɓurɗo mawnude on .
Ko fii mi yaafoyto ellaaji maɓɓe ɗin , mi hakkilanoytaa e junuubaaji maɓɓe ɗin . »
Ka o inni ndin ahadi heyri ɗon , ko ɗon o watti araniri ndin hinndi . E hin-le hinndi ndin nawyii , no e moggo mulugol .
Ahadi araniri ndin kadi no marnoo aadaaji mun yaaduɗi e dewal , wondude e nokkuure mun hormorde ka aduna ɗoo .
E hoore ɗun , rewirdu waɗanooma . Nokkuure aranere nden e ndun rewirdu no wi'etenoo hormorde , ka joɗɗinirde pitilli nden wonnoo ɗon , e taabal ngal e bireediije weeɓitanaaɗe Joomiraaɗo on ɗen .
E hoore ɗun , ɓaawo wirngallo ɗimmo ngon , tawi no ɗon nokkuure wi'etenoonde hormorde mawnde nden .
Tawi hinde wondunoo e sunnirde urngallooji tafiraande kaŋŋe , e kankiranwal seeditoore hoobiraangal kaŋŋe haa hunditi . Tawi no e nder maggal loonde kaŋŋe waɗornde manna , wondude e tuggordu Haaruuna ndun , ndu tawata hari fiinii , e alluuje maande ahadi ɗen .
Tawi no ka hoore kankiranwal nandollaaji serubiina Mangural ngal , omborde maggal on , ɗun ko ka junuubaaji ɗin yaafetee ɗon , no ɗuwiraa gabitanji majji ɗin . Kono hinaa fewndo ɗoo haanuɗen wowlugol fensita fii kun kala e koy piihoy .
Nde tawnoo ɗun fow ko non joɗɗiniranoo , yottinooɓe sadaka ka Alla ɓen naatayno soono woo ka nokkuure aranere e nder rewirdu ndun , fii waɗugol golle diina maɓɓe kan .
Kono ka nokkuure hormorde mawnde , ko yottinoowo mawɗo on tun naataynoo ton nde wootere e nder hitaande nden , e hoore addorgol ƴiiƴan ko sakkoo fii hoore mun e fii ellaaji ɗi jamaa on waɗiri angal andude .
Ruuhu Seniiɗo on no holliri en telen ɗoo wonde ɗatal nokkuure hormorde mawnde nden udditaaki , fannamaa rewirdu aranuru ndun no lutti .
Hiɗen mari ɗoo misal feɲɲingal goongaaji fewndiiɗi hande ɗin . Ɗun fow no ɓangini wonde dokke e sadakaaji , ko weeɓitirantenoo nii Alla , waawataa laɓɓinde ɓernde on rewiroowo non .
Ko ɗunɗoo woni yamirooje neɗɗanke tun yuɓɓondirɗe e ɲaameteeji e njaramji e noone salligiiji , yamiraaɗe haa ɲande Alla heyɗintini piiji ɗin fow .
Kono Almasiihu on ardii wa yottinoowo mawɗo sadaka fii moƴƴereeji fewndiiɗi ɗin . O taƴiti rewirdu ɓurndu mawnude ndun e ɓurndu timmude ndun , ndu tawata hinaa darniraandu juuɗe yimɓe , e maanaa ndun hinaa ndu oo aduna .
O naatii ka nokkuure hormorde mawnde nde wootere ko yoni haa poomaa , rewrude e ƴiiƴan makko ɗan tigi , hara hinaa rewrude e ƴiiƴan ciikuliiji e ɲalbi . Ko nii o yeɗiri en cottudi poomayankeeri .
Si tawii ƴiiƴan ciikuliiji e ga'i na'i e ndoondi wiige , ko wiccitee junjee e hoore yimɓe ɓe laaɓaa , no laɓɓina ɓe ka ɓandu ,
kono Almasiihu on kaɲun ko hoore mun tigi ittani Alla sadaka e ɓaawo ella , e hoore ardoreede Ruuhu Poomayankeejo on , ko haa honto non ƴiiƴan makko ɗan laɓɓinta ɓerɗe men , itta en e kuuɗe nawrayɗe en e mayde , fii no rewiren Alla Wuuruɗo on !
Ko ɗun waɗi si ko kanko woni holnuɗo ahadi heyri ndin , fii yo noddaaɓe ɓen hendo ndondi poomayankeeri ndi Alla fodi ɓe ndin . Ko fii mayde makko nden wonii sadaka fii sottugol ɓe e ɗin bonnereeji waɗaaɗi ka fewndo ahadi hinndi .
Ko fii , ka wasiyannde nden woni ɗon , haray no haani ka mayde wasiyiiɗo on andee .
Wasiyannde nden non laatike woo ɓawto mayde nden , ko fii nde alaa nafa fewndo wasiyiiɗo on wuuri .
Ko ɗun waɗi , ahadi araniri ndin tigi , ndi udditaaka e ɓaawo hibbugol ƴiiƴan .
Ɓay Muusaa gaynii weeɓitande jamaa on fow kala yamiroore , wano ɗe woniri non ka Sariya , o ƴetti ƴiiƴan ga'i na'i e ciikuliiji e ndiyan e gaara boɗe , o wicciri deftere nden e jamaa on baapal no wi'ee hisoopu ,
e hoore himo wi'a : « Ɗunɗoo ko ƴiiƴan ahadi ndi Alla yamiri fii mon ndin nii . »
Ko wano non kadi , o wicciri rewirdu ndun e aalaaji gollirteeɗi fii diina ɗin ƴiiƴan .
E telen-ma Sariya on , fayda fow ko ƴiiƴan laɓɓiniraa , ko fii yaafuyee alaa e ɓaawo hibbugol ƴiiƴan .
Ɗin aalaaji lontiiɗi goongaaji kammuyankeeji , no haanunoo laɓɓinireede oo noone ɗoo , kono no haaniri non ka haqiiqaaji kammuyankeeji ɗin laɓɓiniree sadakaaji ɓurɗi moƴƴude .
Ko fii Almasiihu on naataali e nder nokkuure hormorde waɗiraande juuɗe neɗɗanke , ɲembinaande goongaare nden , kono ko ka kammu tigi fii no o weeɓitorana en jooni yeeso Alla .
O naatiraali fii ittugol hoore makko sadaka soono woo , wano yottinooɓe mawɓe ɓen naatirta hitaande woo ka nokkuure hormorde mawnde wondude e ƴiiƴan ɗan tawata wonaa ƴiiƴan makko .
Ko fii , si hinaano ɗun , Almasiihu on tampayno soono woo gila ka fuɗɗoode aduna on . Kono jooni , ka lannoode jamaanuuji , o feeɲii nde wootere ko yoni fii saa'iiji ɗin fow fii bonnitugol junuubaaji e nder ko o itti hoore makko sadaka kon .
Nde tawnoo no maranaa yimɓe ɓen maayugol nde wootere pet , ɓawto ɗun ɲaawoore nden waɗa ,
ko wano non Almasiihu on ittiri hoore mun sadaka nde wootere pet fii ronditagol junuubaaji yimɓe ɗuuɗuɓe . Awa , o artoyay kadi , hara hinaa fii ronditagol junuubaaji , kono ko fii dandugol ɓen habbornooɓe mo kisiyee .
E hoore ɗun , wonaa Sariya on tigi woni haqiiqaaji aroyaynooɗi ɗin , kono ko mbaadi mun tun . O waawataa few laatinde ɓen ɓadorayɓe non Alla timmuɓe , rewrude e on sadaka gooto jokkondirɗo hitaande woo hitaande .
Si o waawayno , harayno neeɓii ko ɓen waɗaynooɓe ɗin sadakaaji acci , harayno ɓe laɓɓinaama nde wootere ko yoni haa poomaa , harayno kadi ɓernde maɓɓe felataa ɓe e telen-ma junuubu woo .
Kono , ɗin sadakaaji andintinay en hitaande kala fii junuubaaji ɗin .
Ko fii waawataa ka ƴiiƴan ga'i na'i e ciikuliiji monta junuubaaji .
Ko ɗun waɗi , e nder naatugol e nder aduna on , Almasiihu on no wi'i : « Wonaa sadakaaji maa dokke faalaɗaa , kono a waɗanii lan ɓandu .
A weltoraali sadaka sunneteeɗo , maa ko sakkaa fii junuubu .
Awa mi wi'i : E hino lan , mi arii fii waɗugol faale maa on , yaa an Alla , wano fii an windori non e nder ndee deftere taggiinde . »
Himo wi'i taho : « A yiɗaali e a weltoraali sadakaaji e dokke e sadakaaji sunneteeɗi e sadakaaji fii junuubaaji , waɗiranooɗi no yaadiri e Sariya on . »
E hoore ɗun o wi'i kadi : « E hino lan , mi arii fii waɗugol faale maa on . » O ittii aranun ɗun fii sincugol ɗimmun ɗun .
Awa , ko sabu faale Alla on laɓɓinaɗen fii wonugol yimɓe makko , rewrude e oo sadaka mo Iisaa Almasiihu on ittiri ɓandu mun ndun tigi nde wootere ko yoni haa poomaa .
Kala yottinoowo sadaka ka Alla no ka gollata ɗon ɲande woo fii waɗugol golle mun diina ɗen , e ittugol sadakaaji gooti ɲande woo , ɗi tawata waawataa ittude junuubaaji few .
Almasiihu on non kaɲun , o waɗii sadaka gooto bajjo fii junuubaaji ɗin , yonuɗo haa poomaa , awa kadi himo jooɗii ka sengo ɲaamo Alla ,
himo sabbii ɗon haa Alla waɗa ayɓe makko ɓen ka ley koyɗe makko .
Ko dokkal bajjal o timminiri haa poomaa wonaaɓe laɓɓineede fii wonugol yimɓe Alla ɓen .
Ko ɗun Ruuhu Seniiɗo on seeditanii en kadi . Ko fii himo wi'i taho :
« Joomiraaɗo on daali : E hino ahadi ndi mi ƴettodoyta e maɓɓe ndin : Ɓawto ɗee ɲalaaɗe ɗoo , mi waɗoyay sariyaaji an ɗin ka ɓerɗe maɓɓe , mi windoya ɗi ka hakkille maɓɓe . »
O ɓeyditi e ɗun : « Mi anditoytaa hande kadi fii junuubaaji maɓɓe ɗin e angal peewal maɓɓe ngal . »
Ko fii ka junuubaaji ɗin yaafaa ɗon , haray alaa ko sakkee fii junuubu .
Ko ɗun waɗi , yo musiɓɓe an , ɓay hiɗen mari hoolaare fii naatugol ka nokkuure hormorde mawnde sabu oo sadaka ƴiiƴan Iisaa
ɗan o udditirani en laawol kesol wurngol , rewrungol ka wirngallo , ngon-le ko ɓandu makko ndun ,
e ɓay kadi hiɗen mari yottinoowo mawɗo wonɗo ka suudu Alla ,
ɓadoren Alla ɓernde nunɗunde e gomɗinal heewungal pellital , e ɓernde laɓɓinaande kala miijooji bonɗi , e ɓandu lootiraandu ndiyan laaɓuɗan .
Wonen catiiɓe tabiti e tama'u mo qirritiɗen on , ko fii Waɗanɗo en ɗin fodaariiji on ko Sella-findeejo .
Miijondiranen ko honno waaweten wakkilindirde ka giggol e ka kuuɗe moƴƴe .
Wota en terto mottondiral men ngal , wano woɓɓe woowiri non . Kono wakkilindiren fodde hiɗen yi'ude ɲalaande nden no ɓadaade .
Ko fii si en duumike waɗugol junuubu e nder tewaare ɓawto en hendaade gandal goonga on , haray sadaka alaa hande kadi fii junuubaaji ,
kono ko habbannde ɲaawoore hulɓiniinde e nguleendi yiite hebuliinge sunnugol murtuɓe ɓen .
Si goɗɗo bonniino Sariya Muusaa on , o wareteno , o yaafetaake , e hoore seeditoore ɗiɗo maa tato .
E miijo mon onon , si goɗɗo hayfinii Ɓiɗɗo Alla on , si o jogitorii ƴiiƴan ahadi ɗan wa ɗan aldaa e fiira , ɗan ɗan o laɓɓiniraa , e si o hoynii Ruuhu Allaahu on , on Jom Sulfu , e hara on miijaaki himo handi e lette ɓurɗe muusude kadi ?
Ko fii hiɗen andi on Wi'uɗo : « Ko min yottagol woodani , ko min yoɓoyta » , e hoore ɗun : « Joomiraaɗo on ɲaaway jamaa mun on . »
No hulɓinii yanugol e juuɗe Alla Wuuruɗo on !
Anditee liddu ɗun ka saa'iiji arani , ɓawto Alla ndayginande on , on ŋaɲɲino satteende tiiɗunde e nder tippiro muusungo .
Ko fii e saa'i goo on hoynano , cukkaɗon e kene , e saa'i goo jonnindirɗon juuɗe e ɓen waɗiranooɓe wano non .
E hoore ɗun , yurmaɗon sokaaɓe ɓen , jaɓuɗon kadi e nder weltaare yo on jatte keyeeji mon ɗin , sabu andugol mon hiɗon mari keyee ɓurɗo moƴƴude , luttoowo .
Awa wota on accitu hoolaare mon addaynde mbarjaari mawndi nden .
Ko fii hiɗon haani ŋaɲɲaade , fii , nde timminoyɗon faale Alla on , yo on hendoyo ko o fodi on kon .
Ko fii e nder saa'ihun nii : « Haanuɗo arude on aray , neeɓataa .
Feewuɗo an on non wuuriray gomɗinal . Kono si o yiltitike , wonkii an kin weltanoytaako mo . »
Enen-le hinaa en yiltorooɓe ɓaawo fii hayrugol , kono ko en gomɗinɓe fii dandegol .
E hin-le , gomɗinal ngal ko pellital fii piiji ɗi tanƴiniɗen , e hoolaare fii piiji ɗi en yi'aali taho .
Alla kulji mawɓe ɓaawo ɗoo ɓen sabu gomɗinal maɓɓe ngal .
Ko gomɗinal ngal wonɗen andirde aduna on ko daaluyee Alla on tagiraa . Ko ɗun waɗi ko yi'eten kon iwraa e ko yi'otoo .
Ko gomɗinal ngal Haabiila yeɗiri Alla sadaka ɓurɗo moƴƴude mo Qaayiina on . O kuljiraa feewuɗo sabu ngal gomɗinal . Alla tigi kulji ɗen dokke makko . Fii kala kanko Haabiila o maayii , kono ngal gomɗinal no ɓanginde fii makko .
Ko gomɗinal ngal kadi Hanuuka ƴentiniraa fii wota o andu mayde nden . En yi'ataa mo hande kadi sabu Allaahu on ƴentinno mo . Ko fii , ado o ƴentineede , hari o heɓiino kuluujaa wonde himo weltini Alla .
Awa , e ɓaawo gomɗinal , gasataa ka ontigi weltina Alla , ko fii on ɓadotooɗo mo no haani gomɗinde wonde kanko Alla himo woodaa , gomɗina kadi ko kanko woni yoɓoowo ɗaɓɓooɓe mo ɓen .
Ko gomɗinal ngal fahin Nuuhu moƴƴinirnoo laana fii dandugol ɓeynguure mun nden . Ko nii o teddiniri ko Alla hiitaninoo mo fii ko aroyta yi'aaka taho kon . Ɓay o warrii non kanko Nuuhu , tawi o hollii wonde yimɓe aduna on ko felniiɓe . Alla jogori Nuuhu feewuɗo sabu gomɗinal makko ngal .
Ko gomɗinal ngal kadi Ibraahiima ɗoftori noddaandu ndu Alla noddi mo ndun fii yahugol e leydi ndi o ronoyta ndin . O yahi e hoore o andaa ka o woni yahude .
Ko gomɗinal o hoɗiri e ndin leydi fodaandi wa leydi jananiri , o hoɗi e nder cuuɗi bagi . Issaaqa e Yaaquuba kadi hoɗiri non , ɓe ronidi e makko fodaari wootiri ndin .
Ko fii hari , kanko Ibraahiima himo habbii hoɗo ngo tawata didol cuuɗi mun no tiiɗi , ngo tawata ko Alla eɓɓi , darni .
Ko sabu gomɗinal ngal kadi , fii kala Saarata kaɲun ko mo jiidotaako , o heɓiri feere jurriyagol e nder nayeewu makko , ɓay himo hoolii wonde Alla ko hunnoowo ko o fodi kon .
Ko ɗun waɗi si neɗɗo gooto , mo tawata mayde mun nden heɓiino ɗun , heɓi jurriya ɓurɗo koode ɗen ka kammu ɗuuɗude e njaareendi ndin ka sera baharu , ko tawata en waawataa limude .
Ko e nder gomɗinal ngal ɓe fow ɓe maayi e ɓaawo hendagol piiji fodaaɗi ɗin , kono ɓe haynino ɗi ka woɗɗi , ɓe weltori , e nder qirritagol ko ɓe tuŋarankeeɓe e jananɓe ka leydi .
Yewtirayɓe nii ɓen hollii no laaɓiri wonde hiɓe ɗaɓɓande hoore maɓɓe leydi heyri .
Si tawno non ɓe wulɗano ka ɓe iwi ton , ɓe heɓayno feere no ɓe yiltora .
Kono ka haqiiqa hiɓe himmannoo nokkuure ɓurnde moƴƴude , ɗun ko ka kammu . Ko ɗun waɗi Alla hersiraa noddeede Alla maɓɓe , ko fii o moƴƴinanii ɓe hoɗo .
Ko gomɗinal ngal kadi Ibraahiima weeɓitiri Issaaqa fii layyagol fewndo ko Allaahu on ndarndii mo . Hari himo e fii sakkagol Issaaqa , ɓiɗɗo makko bajjo on , kanko hendinooɗo fodaariiji ɗin ,
ɗun ko on mo Allaahu on daalannoo wonde : « Ko e Issaaqa jurriya maa on nodditirtee . »
Himo joginoo wonde Alla ko Waawuɗo hay immintingol mayɗo e hakkunde mayɓe ɓen , ko ɗun waɗi si o hettitiri ɓiɗɗo makko on wa immitiiɗo e mayde .
Ko gomɗinal ngal kadi Issaaqa du'orani Yaaquuba e Iisu fii ko aroyta kon .
Ko gomɗinal ngal fahin , fewndo Yaaquuba maayata , o du'orani mo kala e ɓiɓɓe Yuusufu ɓen , o ugginii e hoore tuggordu makko ndun , o sujjani Alla .
Ko gomɗinal ngal fahin , ɓay ɓadike ka Yuusufu maaya , o maandiniri fii eggudu Banii-Isra'iila'en ndun Misira , o waɗi kadi yamirooje fii ƴi'e makko ɗen .
Ko gomɗinal ngal kadi , ɓay Muusaa jibinaama , mawɓe makko ɓen suuɗiri mo lebbi tati , ɓay ɓe tawii boobo on no labaa fota , awa kadi ɓe hulaano yamiroore lanɗo on .
Ko gomɗinal ngal kadi , ɓay Muusaa mawnii , o salori wi'eede ko o geɗal jiwo Fir'awna on .
O tawi ko tampindineede e jamaa Alla on ɓurani mo , edii weltorgol junuubu e nder saa'ihun .
Tawi himo miijii wonde ko aybinireede wa Almasiihu on ɓuri jogaade ngalu tiiɗungu edii ngu Misira ngun , ko fii himo ndaaraynoo ka muutii telen ka njoddi .
Ko gomɗinal ngal o yaltiri Misira e ɓaawo ɗenƴagol tikkere lanɗo on , ɓay himo catornoo wa sutiiɗo on mo yi'otaako .
Ko gomɗinal ngal kadi o waɗiri Juldeere Yawtaneede nden , e wujugol ƴiiƴan fii wota muloowo dikkuruuɓe on meemu ko dikkoranaa Isra'iilayankeeɓe ɓen kon .
Ko gomɗinal ngal fahin ɓe taƴitiri Baharu Boɗeejo on wa leydi yorndi , kono nde Misirayankooɓe ɓen eɓɓunoo waɗirgol non , ɓe yoolino .
Ko gomɗinal ngal kadi tata on Yeerikoo yaniri , ɓay ɓe gaynii taaraade mo e nder balɗe jeeɗiɗi .
Ko gomɗinal ngal kadi waɗi si Raabi , oo debbo cagaajo , maydaano e heeferɓe ɓen , sabu ko o wernirnoo tefooɓe ɓen kon ɓuttu .
Ko honɗun mi wi'ata kadi ? Saa'i on yonantaa lan si tawii mi wowlay mi fensita fii oo wi'eteeɗo Gadawna e Baaraka e Samsuuna e Yiftaaha e Daawuuda e Samu'iila e annabaaɓe ɓen .
Ko gomɗinal ngal ɓe fooliri laamateeriiji , ɓe tabintini peewal , ɓe heɓi fodaariiji , ɓe ombi sekko ngayuuje .
Ɓe ɗannini giiteeli bonnooji , ɓe daɗi mbelndi kaafa , ɓe heewi doole fii kala hiɓe lo'unoo , ɓe hollitii ka nder hareeji , ɓe raɗii koneeli jananɓe ɓen .
Rewɓe yi'i mayɓe mun no immitoo . Woɓɓe goo kadi lettaa , ɓe salii sotteede fii no ɓe heɓira ummutal ɓurngal moƴƴude .
Woɓɓe ɓen heɓi aybineede e focceede , e hoore jolkeede sokee .
Woɓɓe ɓen wariraa kaaƴe , woɓɓe ɓen tampinaa taƴaa ɗiɗi , maa wariraa kaafa . Woɓɓe nawri ngurndan mun ɗan yaarugol hen fow , hara no ɓornii guri baali maa be'i , ɓillorɓe ɗi fow , cukkee tampinee .
Hari aduna on handaa e ɓen , ɓe tawata wonundeeji mun ko ka wulaaji e ka pelle e ka pammeeje e ka gayɗe .
Ɓen kuljiranooɓe sabu gomɗinal mun ngal fow non , hendaaki ko ɓe fodanoo kon .
Ko fii Alla no eɓɓani en goɗɗun ko ɓuri moƴƴude , fii wota ɓe laato timmuɓe e ɓaawo men .
Ɓay wano ngal dental mawngal seedeeɓe no hundi en , bugitoɗen kala dongal e junuubu ko falli en no weeɓiri , dogiren wakkilaare dogudu ndu eɓɓanaɗen ndun .
Punnoɗen Iisaa , on wonɗo daƴƴere gomɗinal ngal , on timminoowo ngal . Ɓay himo sutinoo weltaare maraniinde mo nden , o jaɓuno leggal altindiraangal ngal , o yawitii hersa , o jooɗii ka sengo ɲaamo jullere laamu Alla .
Miijitee fii on ŋaɲɲiiɗo ndee liddannde nde junuubanke'en liddii mo , fii wota ronkere heɓu on haa ɓerɗe mon maaya .
E hin-le e nder gertagol mon junuubu ngol , on dartaaki haa ƴiiƴan mon ɗan hibbi .
Awa kadi on yejjitii kongol ngol Allaahu on wakkiliri on ngol wa ɓiɓɓe makko : « Ɓiɗɗo an , wota a jogitor wurtannde Joomiraaɗo on no hayfiri , awa kadi wota ɓernde maa maayu nde o wurtu-maa .
Ko fii ko mo Joomiraaɗo on yiɗi , o wurtata , o yaggina kala mo o jaɓi yo wonu ɓiɗɗo makko . »
Wakkilee tampereeji mon ɗin , ko ɗin woni on wurtude . Ko wa ɓiɓɓe Alla woni on jogitorde . Ko hombo woni ɓiɗɗo mo ben mun wurtataa ?
Kono si on woorike wurtannde nde fow heɓata nden , haray ko on fattuuɓe , hinaa on ɓiɓɓe .
Ɓay en heɓii baabaaɓe ka aduna ɗoo wurtaynooɓe en , ɓe teddinnoɗen , ko haa honto non haanuɗen yankinanaade Ben ruuhuuji men ɗin fii no wuuriren !
Ko fii baabiraaɓe men ɓen no wurtaynoo en e nder saa'ihun nii , ɓay ɓe tawno ko ko moƴƴi , kono Alla ko woni en wurtirde ko fii nafa men on tigi , fii no tawreɗen e laaɓal makko ngal .
No fellitaa fewndo wurteede nandaa e huunde weltinnde , kono ko satteende . Kono ɓawto ɗun , battane ngurndan feewuɗan wonɗan e nder ɓuttu no maranii ɓen wurtaaɓe .
Ko ɗun waɗi si mi wi'ay on , ɓantee juuɗe mon lo'uɗe ɗen , sattinon koppi mon lo'uɗi ɗin ,
yo koyɗe mon ɗen jokku laawi feewuɗi ɗin , fii wota laƴooje ɗen worgito , kono ɗe sella .
Etee no wondiron e fow e nder ɓuttu , wuuron e nder laaɓal , ko fii ɓaawo maggal hay gooto yi'ataa Joomiraaɗo on .
Reenee fii wota hay gooto ŋakkire moƴƴere Alla nden , wota ɗaɗol haaɗungol woo kadi funtu , wona sabu jiiɓoldu haa raaɓa buy e mon .
Reenee fii wota hay gooto e mon jeenu , maa wona keefeero wa Iisu , on yeeyitunooɗo afoyaagal mun ngal fii nafakka gooto .
Hiɗon andi , ɓawto ɗun , wa fewndo ko o faalaa heɓude du'aa ben makko on , o bugitano , ko fii o heɓaano feere waylugol miijo ben makko ngon , fii kala hari himo ɗaɓɓirde ɗun gonɗi .
Ko fii onon , on ɓadaaki fello ngo waaweten meemude , e yiite huɓɓunge e ɗowdi duule e niɓe e nduluuru ,
maa hito liital , maa hawa ka Isra'iilayankeeɓe ɓen nanunoo kan haa ɓe wi'i wota ɓe ɓeyditane hay kongol ,
ko fii ɓe townataano sifa ndee yamiroore tiiɗunde ɗoo : « Hay si mummunte meemiino ngon fello , warirteno kaaƴe . »
Hakkee ko ɗun hulɓininoo , Muusaa wi'i : « Mi diwnii hakkee ko mi huli ! »
Kono onon , on ɓadike Fello Siyuuna ngon e saare Alla Wuuruɗo on , ɗun ko Yerusalaam kammuyankeejo on , e guluuje malaa'ika mottondiri e nder weltaare .
On ɓadike dental dikkuruuɓe Alla ɓen , ɓen ɓe tawata no windii ka kammuuli . On ɓadike Alla , on Ɲaawoowo yimɓe ɓen fow , e ruuhuuji feewuɓe timminaaɓe ɓen .
On ɓadike Iisaa , on holnuɗo ahadi heyri ndin , e ƴiiƴan makko hibbaaɗan , ɗan seeɗitoore mun ɓuri moƴƴude ɗan Haabiila ɗan .
Awa reenee wota on salo heɗaade on Wonɗo on yewtude . Ɓen Isra'iilayankeeɓe , salinooɓe heɗaade on Wonnooɗo ɓe yamirde ka hoore leydi , ɓe daɗaano lette ɗen . E ko honno non woniranta en si en huccii on Wonɗo en yewtude ka kammuuli dow ?
On mo hito mun dimbi leydi ndin , waɗii jooni ndii fodaari ɗoo : « Awa mi dimbitoyay nde wootere kadi , hinaa non leydi ndin tun , kono hay kammu ngun . »
Ngol daalol « nde wootere kadi » no laaɓi poy holli wonde kala ko tagaa dimboto , dilla , fii no goongaaji ɗi gasataa dimbaade ɗin luttira .
Ɓay laamu ngu hendotoɗen ngun hinaa dimbotoongu , weltanoɗen Alla , kurkanoɗen mo noone no welirta mo e nder teddungal e kulol .
Ko fii Alla men on ko yiite sunnoowe .
Yo giggol siɗɗankaaku ngol duumo .
Wota on yejjitu wernugol . Ko fii e nder warrugol non woɓɓe wernii malaa'ikaaɓe , hara ɓe andaa .
Anditee fii kasooɓe ɓen , wa si tawii hiɗon sokidaa e maɓɓe , e wonaaɓe e tampineede ɓen , wa si tawii ko onon wonaa tampineede .
Yo mo kala teddin dewgal ngal , awa kadi yo ƴettindirɓe ɓen yonindiran , ko fii telen-ma ɗon , Alla ɲaaway fijooɓe ɓen e jinooɓe ɓen .
Wota on ardinir ngurndan mon ɗan giggol kaalisi , yondinoree ko jogiɗon kon fewndo ɗoo . Ko fii Alla tigi no wi'i : « Mi accitataa ma e mi tertotaako ma few . »
Mo kala e men no waawi wi'ude e nder pellital : « Ko Joomiraaɗo on woni faabo an ngon , mi hulataa . Ko honɗun neɗɗo waawanimmi ? »
Anditee fii ardotooɓe on ɓen , ɓen feɲɲinannooɓe on daaluyee Alla on , miijitoɗon fii battane no ɓe wuuriri non , ɲembon gomɗinal maɓɓe ngal .
Awa Iisaa Almasiihu on ko gooto , o waylotaako hanki e hande e haa poomaa .
Wota on jaɓu kala noone janndeeji janani selna on . Ko fii no moƴƴi ka ɓernde nden tiiɗiniree moƴƴere Alla nden , hara hinaa sariyaaji fii ɲaameteeji ɗi nafaali huunde ɓen jokkuɓe ɗi .
Ko fii hiɗen mari layyorde nde tawata haananaa gollooɓe ka rewirdu adunayankeeru ɲaamugol ko sakkaa ɗon kon .
Ko fii yottinooɓe mawɓe sadaka ɓen sakkorayno ƴiiƴan ka nokkuure hormorde , kono tebbeeli ɗin sunneteno ka ɓaawo hoɗo .
Ko ɗun waɗi si Iisaa kadi tampuno ka ɓaawo hoɗo fii laɓɓinirgol jamaa on ƴiiƴan makko ɗan tigi .
Awa enen kadi , yalten ka ɓaawo hoɗo fii yahugol e makko , e hoore rondagol hersa ka o rondinoo kan .
Ko fii en maraa ɗoo hoɗo tabitungo , kono hiɗen ɗaɓɓude aroyayngo ngon .
E innde makko kanko Iisaa , duumoɗen e waɗangol Alla sadaka mantoore , e maanaa sadaka yaltoowo e toni jantotooɗi innde makko nden .
Awa wota on weddito e waɗugol moƴƴere e wallindirgol , ko ɗii woni sadakaaji ɗi Alla jaɓata weltora .
Ɗoftee ardotooɓe on ɓen , yankinanoɗon ɓe . Ko fii hiɓe ayni fota wonkiiji mon ɗin , wa hunitoytooɓe ka Alla . Awa etee ɓe waɗa ɗun e hoore weltaare , hara hinaa no mettirta ɓe . Si hinaa ɗun , nafoytaa on .
Awa toranee men : meɗen felliti wonde meɗen mari ɓernde laaɓunde e nder faalegol nawrude ngurndan amen ɗan no feewiri e kala huunde .
Mi torike on fow tentinii toragol fii yo Allaahu on newnanan yiltitagol ka mon no yaawiri .
Yo Alla Jom Ɓuttu on , on Artirɗo e hakkunde mayɓe ɓen Iisaa Joomi men , Ngaynaako Mawɗo baali ɗin , rewrude e ƴiiƴan ahadi poomayankeeri ndin ,
yo o wawnu on e kala ko moƴƴi fii waɗugol faale makko on , o waɗa e men ko welata mo , tippude e Iisaa Almasiihu on , on mo mangural wonani haa poomaa . Aamiina !
Mi torike on , yo musiɓɓe an , jaɓugol ngol kongol wakkilinayngol , ko fii mi windanii on , mi raɓɓinɗinii .
Awa andee wonde , Timotee , oo musiɗɗo men , yaltinaama ka kaso . Si o hewtitii law , mi yaaday e makko , men yiida e mon .
Hiwranee lan ardotooɓe on ɓen fow e yimɓe Alla ɓen fow . Ɓee ɓe Italii salminii on .
Yo moƴƴere Joomiraaɗo on wonu e hoore mon on fow .
Salminaango an min Yaaquuba , oo jiyaaɗo Alla e Iisaa Almasiihu Joomi on , haa e ɗii bolondaaji sappoo e ɗiɗi saakitiiɗi e nder aduna on .
Ko onon yo musiɓɓe , si on rewrii e kala noone ndarndanɗe , haray jogitoree ɗun weltaare fow ,
ko fii hiɗon andi , ndarndagol gomɗinal mon ngal adday ŋaɲɲaare .
Kono bee ŋaɲɲaare nden waɗa golle timmuɗe , fii no woniron mokobaaɓe timmuɓe , e hara on ŋakkiraaka huunde .
Si goɗɗo e mon ŋakkira faamu , yo o toro ɗun Alla , on okkay mo ɗun . Ko fii kanko Alla ko Yeɗoowo fow no yaajiri e ɓaawo feloore .
Kono yo o toror mo gomɗinal ngal aldaa e sikkitaare . Ko fii on sikkitiiɗo no wa'i wa morlooɗe ndiyan ɗan ka baharu , ɗe hendu ndun duɲata ƴeƴa .
Wota sifa on neɗɗo sikku hendoto goɗɗun e juuɗe Joomiraaɗo on ,
on ko neɗɗo sikkitiiɗo , mo tabitaa e laawi mun ɗin fow .
Yo musiɗɗo miskiino on weltor ko Alla towni mo kon ,
alɗuɗo on kadi weltora ko Alla tippini mo kon , ɓay fii makko on feƴƴiray wa piindi ngesa .
Si naange ngen fuɗii , nge toowidii e nguleendi magge muusundi ndin , hinge yornude kuɗi ɗin , piindi majji on saama , ŋari majji on bonta , ko non alɗuɓe ɓen saamirta e nder golle maɓɓe ɗen .
Maloore wonanii on neɗɗo ŋaɲɲiiɗo ndarndanɗe ɗen , ko fii si o dartike ndarndanɗe ɗen , o hendoto meetelol ngurndan , ngol Joomiraaɗo on fodi yiɗuɓe mo ɓen .
Wota hay gooto wi'u e nder ko jarribetee kon : « Ko Alla jarribii mi . » Ko fii Alla jarribortaake ko boni , kanko kadi o jarribotaako hay gooto .
Nde jarribaɗen woo , ko himmeeji bonɗi ɗi wonduɗen ɗin woni en pooɗude murtina .
Ɓawto ɗun , himme bonɗo on fuɗa haa rima junuubu , si junuubu on kadi heewii , o rima mayde .
Wota on ɗaynito , yo musiɓɓe an yiɗaaɓe ,
kala dokkal moƴƴal e kala dokkal timmungal ko ka dow iwrani en , e immorde e Baabaajo ndayguuji ɗin , on mo waylotaako , mo ɗowdi mun dillataa ,
on Woodintinirɗo en Daaluyee makko goongaajo on no o yiɗiri non , fii no laatoren dikkuruuɓe e tagu makko ngun .
Andee ɗun , yo musiɓɓe an yiɗaaɓe , yo neɗɗo kala yaawu heɗaade , nenna si yewta , nenna si tikka .
Ko fii tikkannde neɗɗanke nden laatintaa peewal ngal Alla yiɗi ngal .
Awa sertee e kala ko tuuninta e kala bonki layuki , jaɓiron newaare daaluyee aawaaɗo e mon on , ɗun ko on waawuɗo dandude wonkiiji mon ɗin .
Wonee huutorooɓe daaluyee on , hara hinaa on heɗotooɓe mo tun , si hinaa ɗun , haray onon tigi on ɗaynitoto woni .
Ko fii si goɗɗo heɗike daaluyee on , o huutoraali mo , haray himo wa'i wa neɗɗo wonɗo tintaade , yi'a yeeso mun ngon .
Si o gaynii ndaaritaade , o yahii , o yejjita kisan ko honno o wa'i .
Kono on waɗuɗo giiɗe mun ɗen ka nder sariya timmuɗo , ɗun ko on sariya rinɗinoowo , o tabiti , hara hinaa fii heɗagol yejjita , kono hara ko huutorgol , onɗon wonay malaaɗo e nder kala ko o waɗata .
On mo sikki ko dewo , e ɓaawo waawugol ɗenngal mun ngal , haray on ɗaynii hoore mun , ngal dewal ko meerewal .
Dewal laaɓungal , ngal aldaa e koju ngal yeeso Alla Baabaajo on , ko dankagol aliyatiimaaɓe ɓen e dankagol keynguuɓe ɓen e nder satteendeeji maɓɓe ɗin , e rentagol e tuundiiji aduna ɗin .
Musiɓɓe an , ɓay ko on gomɗinɓe Iisaa Almasiihu Joomi men mo darja wonani on , reenee e ɓurdindingol yimɓe .
Si wattiiɗo hurundaare kaŋŋe , ɓornii conci dimi aru e naatude ka moftal mon , baaso kadi ɓorniiɗo conci yakkiiɗi ara e naatude ,
si on hittinii fii ɓorniiɗo conci dimi on , on wi'ii mo : « Onon toolii mon ka ndaɗɗudi ɗoo ! » , wi'on baaso on : « An daro ɗaa ! » , maa : « Jooɗo ka ley koyɗe an ɗoo ! » ,
e hara on waɗaali sendondiral hakkunde mon onon tigi ? E on ɲaawiraali miijooji bonɗi ?
Heɗitee , yo musiɓɓe an yiɗaaɓe ! E hara hinaa miskinɓe ɓen ka aduna ɗoo Alla suɓii fii no ɓe wonira alɗuɓe e nder gomɗinal ngal , e heɓooɓe geɓal e laamu ngu o fodi yiɗuɓe mo ɓen ngun ?
Kono onon , on hersinii baaso on . E hara wonaa alɗuɓe ɓen woni on tampinde , naɓa on ka ɲaawirɗi ?
E hinaa ɓen woni hoynooɓe innde teddunde nde inniraɗon nden ?
Kono si on ɗoftike sariya mawɗo on , wano bindi ɗin wi'iri non wonde : « Yo a yiɗir ɲokondo maa on wano yiɗirɗaa hoore maa non » , haray on waɗii ko moƴƴi .
Kono si on ɓurdindinii yimɓe ɓen , haray on waɗii junuubu , Sariya on no jogori on wa bonnuɗo Sariya .
Ko ɗun waɗi , on mo yeddi yamiroore wootere e nder Sariya on , hay si o ɗoftike ɗeya heddiiɗe fow , haray o wonii bonnuɗo Sariya on fow .
Ko fii on Wi'uɗo : « wota mo jeena » , no wi'i kadi : « wota mo itta hoore . » E hin-le si on waɗaali jinaa , kono on ittii hoore , haray on wonii bonnuɗo Sariya on .
Awa yewtiree huuwiron wa yimɓe ɲaawiroyteeɓe Sariya rinɗinoowo on .
Ko fii ɲaawoore nden aldanaa mo yurmetaake e yurmeende , kono yurmeende nden foolay ɲaawoore nden .
Musiɓɓe an , ko nafa honɗun woodani neɗɗo wi'ugol himo mari gomɗinal , si o alaa ɓanginirde ɗun kuuɗe ? Taw si sifa ngal gomɗinal no waawi dandude mo ?
Si musiɗɗo men gorko maa bandiraawo men no holi , no ŋakkiri ɲaametee kadi ɲande woo ,
goɗɗo e mon ara e wi'ude ɓen : « Yahee e jam , ɓornoɗon , ɲaamon haa haaron » , e ɓaawo jonnugol ɓe ko ɓalli maɓɓe ɗin handi e mun kon , haray ko honɗun ɗun nafata ?
Gomɗinal ngal kadi ko wano non : si ngal aldaa e kuuɗe , ko ngal mayngal kangal tigi .
Kono si goɗɗo wi'ii : « An hiɗa mari gomɗinal e min miɗo mari kuuɗe » , haray min mi wi'ay mo : « Hollan gomɗinal maa ngal e ɓaawo kuuɗe , min non mi hollirte gomɗinal an ngal kuuɗe an ɗen . »
Hiɗa gomɗini ko Alla gooto woodi ? No moƴƴi ! Jinnaaji ɗin kadi no gomɗiniri non , haa hiɗi diwna .
Ko an yo njofoojo ! Hiɗa faalaa faamude wonde gomɗinal ngal aldaa e kuuɗe ko meerewal ?
Enee , wonaa ko Ibraahiima , on maamiraawo men , waɗunoo kon fewndo o weeɓiti Issaaqa ɓiɗɗo makko on fii layyagol ka layyorde kon waɗi si o jogitoraa feewuɗo ?
A yi'ii , gomɗinal ngal yaadii e kuuɗe makko ɗen , awa kadi ko kuuɗe makko ɗen timmini gomɗinal makko ngal .
Ko non ko bindi ɗin wi'i kon laatori : « Ibraahiima gomɗini Alla , ngal gomɗinal makko jogoranaa mo peewal » , haa o noddaa giɗo Alla .
On yi'ii , ko sabu kuuɗe ɗen neɗɗo on jogoraa feewuɗo , hinaa sabu gomɗinal ngal tun .
Enee , oo cagaajo wi'eteeɗo Raabi , kanko kadi , taw si hinaa sabu kuuɗe ɗen o jogoranoo feewuɗo fewndo ko o wernunoo nulanooɓe fii tefugol ɓen , o holli ɓe laawol goo ngol ɓe rewa ?
Wano tawiri non ɓandu ndu aldaa e ruuhu ko mayndu , ko wano non kadi gomɗinal ngal aldaa e kuuɗe ko mayngal .
Musiɓɓe an , wota buy e mon himman jannugol , ko fii hiɗon andi enen jannooɓe ɓen en ɲaawete ɲaawoore ɓurnde sattude .
Ko fii en fow en waɗay ellaaji ɗi tawata ko nooneeji ɗuuɗuɗi . On mo waɗaali ella e nder konguɗi , haray on neɗɗo ko timmuɗo , waawuɗo huɓindaade ɓandu mun ndun fow .
Si en waɗii lagambe ɗen ka kundule pucci ɗin fii yo ɗi ɗofto en , haray en huutoray kadi ɓalli majji on fow .
Ndaaree kadi , ɗee laaɗe e njanɗude mun , ko hendu dolnundu naɓata ɗe , hiɗe ardoree aalahun ɓurkun fanɗude ka naɓoowo on faaliraa ɗon .
Wano non , ɗenngal kadi ko terun fanɗukun , kono hingal waawi mantorde piiji mawɗi . On yi'ii wano giitun tosokun waawi sunnirde buruure mawnde ?
Ɗenngal ngal kadi ko yiite , hingal heewi boneeji , hingal tawdaa e tere ɓandu men ndun , ngal tuuninay ɓandu ndun fow , ko ka yiite jahannama ngal huɓɓinaa , ngal sunnay ngurndan men ɗan fow .
Kala noone kulle , wano colli ɗin e ko daasotoo kon e kulle ɗen ka nder ndiyan , no huɓindoo , ɗen-le neɗɗanke no huɓindii ɗe .
Kono ɗenngal , hay gooto waawataa ngal huɓindaade . Ko bone mo waawotaako huɓindaade , hingal heewi tooke warooje .
Ko kangal mantirten Ben men Joomiraaɗo on , ko kangal kadi huɗirten yimɓe tagaaɓe e mbaadi Alla ɓen .
Ko e kon hunduko wooto du'aa e kuddi yaltata . Kono yo musiɓɓe , wota ɗun wonir non .
Taw si ndiyan welɗan e ndiyan haaɗuɗan no tubba e ɓundu wooturu , hara ko e ngayka woota ?
Enee musiɓɓe an , hara ƴibbehi no waawi rimude kaccu , maa piyahi rima ƴibbe ? Ko wano non kadi , ɓundu ndiyan lanɗan waawataa tubbinde ndiyan welɗan .
Ko hombo e hakkunde mon mari faamu e hakkil ? Yo o ɓanginir ɗun jikku makko moƴƴo on wondude e kuuɗe newiiɗe iwruɗe e faamu .
Kono si tawii hiɗon mari ka ɓerɗe mon nawliigu tiiɗungu e haasidi , haray wota on mawnintino , e wota on yeddu goonga on .
Sifa ngun faamu hinaa ka kammu iwri few , ko ngu aduna e ngu neɗɗanke e ngu Ibuliisa .
Ko fii , kala ka nawliigu e haasidi woni , ko ɗon kadi jiiɓoldu e kala noone kuuɗe bonɗe woni .
Kono faamu iwrungu ka Alla ngun , ko adii taho , ko ngu laaɓungu , awa kadi ko ngu ɓuttu , ko ngu newiingu , ko ngu deeƴinayngu , heewungu yurmeende e kuuɗe moƴƴe , ngu aldaa e ɓurnondiral e faasiqankaaku .
Ko tabintinooɓe ɓuttu ɓen aawata e nder ɓuttu kon , rimay peewal .
Ko honto ɗee poodotire e ɗee yeddondire hakkunde mon iwri ? E hara hinaa faaleeji bonɗi woni waɗude hare ka ɓerɗe mon ?
Hiɗon himmani , kono on alaa heɓude . Ko on warooɓe , ko on miilaaɓe e ɓaawo waawugol heɓude hay huunde . Hiɗon wondi e yeddondire e pooɗotiro . E hin-le on hendotaako , ɓay on alaa toraade ,
maa hiɗon toraade , on alaa heɓude , ɓay hiɗon tororde anniyee bonɗo fii no huutoriron ɗun fii faaleeji mon .
Ko onon , yo jamaa jinooɓe ! E on andaa yiɗugol aduna on ko aɲugol Alla ? Awa si goɗɗo no faalaa yiɗude aduna on , haray o waɗitike gaɲo Alla .
On sikku bindi ɗin ko wi'i kon ko meere , wonde : « Alla no nawlani ruuhu mo o waɗi e men on . » ?
Kono ko o ɓuri en yeɗude e ko mawni kon ko sulfu . Awa e hino ko bindi ɗin wi'i kon : « Alla liddoto mawnintiniiɓe ɓen , o yeɗa jippinɓe hoore mun ɓen sulfu . »
Awa yankinanee Alla , dartoɗon Ibuliisa , ɗun o dogay , o woɗɗoo on .
Ɓadee Alla , ɗun o ɓadoto on . Laɓɓinee juuɗe mon ɗen , yo onon junuubankeeɓe . Laɓɓinon ɓerɗe mon ɗen , yo onon sikkitiiɓe .
Woytee , yoomon , wullon . Yo jaleeɗe mon ɗen wontu yoomugol , weltaare mon nden wonta ɓiɗagol .
Jippinee hoore mon yeeso Joomiraaɗo on , ɗun o ɓantoyay on .
Wota on ɲakkin ɓee ɗoo maa ɓee ɗaa , yo musiɓɓe an . Mo ɲakkinii musiɗɗo mun , maa ɲaawii musiɗɗo mun , haray ko Sariya on o ɲakkini , o ɲaawi . Si a ɲaawii-le Sariya on , haray hinaa a huutorɗo mo , kono ko a ɲaawoowo mo .
Ko fii ko Gooto pet woni Waɗoowo Sariya ɲaawa , ɗun ko on Waawuɗo dandude e mulude . An non , ko a hombo , si hiɗa ɲaawa ɲokondo maa ?
Ko onon , yo wi'uɓe jooni : « Hande maa jango men yahay e ndee saare ɗoo , men wona ton hitaande , men waɗoya ton goɗɗun , men heɓa tono . »
Onon on andaa toode no ngurndan mon ɗan wonirta jango . Ko on norngal feeɲungal fii saa'ihun nii , ɓawto ɗun muta .
Ko haanuɗon wi'ude : « Men wuuray , men waɗa ɗunɗoo maa ɗunɗaa , si Joomiraaɗo on jaɓii . »
Kono jooni , hiɗon mawnintinaade e nder townitaare mon . Sifa nden mawnintinaare fow ko bonnde .
Si goɗɗo no andi moƴƴere nde o haani waɗude , o waɗaali ɗun , haray o waɗii junuubu .
Jooni non , yo onon alɗuɓe , wullee sowru tiiɗundu , sabu tampereeji aroyayɗi e hoore mon ɗin !
Ngalu mon ngun bonii , conci mon ɗin mooƴii ,
kaŋŋe mon ɗen e kaalisi mon on kornii . Kori mun on immoyto seeditoo e hoore mon , ɲaamira ɓalli mon ɗin wa yiite . On mooɓii ngaluuji e nder ɗee ɲalaaɗe sakkitore .
Njoddi ndi on yoɓaali wa'uɓe gese mon ɗen ndin no woytaade e hoore mon . E woyaaɗi soɲituɓe ɓen arii haa e noppi Joomiraaɗo Jom Bawɗe on .
On wuuririi ka aduna ɗoo e nder mbeleeɗe e ko foti . On fayinii hoore mon e ndee ɲalaande nde hirseteɗon e mun .
On ɲaawii , on warii feewuɓe ɓe dartaaki on .
Awa muɲɲee , yo musiɓɓe an , haa nde Joomi on ari . Ndaaree no remoowo habbori coɲal tiiɗungal , ngal o habbori muɲal haa ndiyan setto e ndiyan dabbunde toɓɓa .
Onon kadi muɲɲee , tabintinon ɓerɗe mon ɗen , ko fii ardu Joomi on ko ɓadiiɗun .
Wota on ŋermindir , yo musiɓɓe an , fii wota on ɲaawe , ɓay Ɲaawoowo on no darii ka yeeso dambugal .
Musiɓɓe an , ƴettee misal tampere e muɲal ɓen annabaaɓe yewtuɓe e innde Joomiraaɗo on .
Ndaaree , hiɗen wi'a maloore wonanii ɓen ŋaɲɲiiɓe . On nanii fii ŋaɲɲaare Ayyuuba nden no wowlee , awa kadi on yi'ii ko Joomiraaɗo on waɗani mo kon ka sakkitorun . Ko fii Joomiraaɗo on ko heewuɗo giggol e yurmeende .
Ko adii kon taho , yo musiɓɓe an , wota on woondir kammu ngun maa leydi ndin , maa kala ko woni e woondoore . Ko yo « hiiyii » mon on wonu « hiiyii » , « oo'o » mon on wona « oo'o » , fii wota on wonu e nder ɲaawoore nden .
E hara goɗɗo e mon no e nder tampere ? Yo ontigi toro Alla . Kaa hara goɗɗo e mon no e nder weltaare ? Yo ootigi beytu .
E hara kadi goɗɗo e mon no nawni ? Yo ontigi noddu ardotooɓe moftal ngal , ɓentigi toranoo mo e hoore juurugol nebban e hoore makko e innde Joomiraaɗo on .
Toraare waɗiraande gomɗinal no sellina nawnuɗo . E hoore ɗun , Joomiraaɗo on imminay mo . Si tawii ontigi no waɗi junuubi , ɗi yaafante mo .
Awa , qirritee junuubaaji mon ɗin hakkunde mon , torondiranon kadi , fii no sellinireɗon . Torndeeji ɗi aaden feewuɗo torii ɗin ko dolnuɗi duncayɗi .
Ko fii Iiliiya kadi hari ko neɗɗo wa'unooɗo wa men nii , nde o duuminoo e toraare fii wota ndiyan aru , ɗan ronki arude ka hoore leydi e nder duuɓi tati e lebbi jeegoo .
Ɓawto ɗun kadi o torii , kammu ngun sammini ndiyan , onsay leydi ndin funtini ko rimata ɓiɓɓe .
Ko onon yo musiɓɓe an , si goɗɗo e hakkunde mon selii goonga on , goɗɗo artirii mo ,
haray andee , on ittuɗo on junuubankeejo ka o selunoo ton , artiri mo ka laawol , haray o montii junuubaaji ɗuuɗuɗi , o dandii wonkii mayde .
Immorde e an min Petruusu , sahaabaajo Iisaa Almasiihu on , haa e ɓee suɓaaɓe Alla , tuŋarankeeɓe e oo aduna , e nder ɗee leyɗe Pontii e Galaasi e Kapadoosi e Aazii e Bitinii .
Ko onon yo suɓiranooɓe eɓɓoore Alla , on Ben men , e dow laɓɓinireede Ruuhu makko on , fii ɗoftagol Iisaa Almasiihu on , wiccee ƴiiƴan makko ɗan : yo moƴƴere e ɓuttu sowindirane on .
Mantoore wonanii Alla , Ben Iisaa Almasiihu Joomi men on . Ko yurmeende makko mawnde nden o yeɗiri en jibintineede sabu immintineede Iisaa Almasiihu on e hakkunde mayɓe ɓen fii no heɓiren tama'u selluɗo ,
e fii no heɓiren ndondi ndi bontataa , ndi tuunataa , ndi mbaadi mun waylotaako , maraniindi on ka kammu ,
ɗun ko onon ɓee ɓe Alla hiwiri bawgal mun sabu gomɗinal ngal fii kisiyee hebuliiɗo feɲɲineede on ka saa'iiji sakkitori .
Ko ɗun wonani on ndee weltaare tiiɗunde , hay si tawii fewndo ɗoo maa satteendeeji seeɗa wona ko aanini on ,
fii no gomɗinal mon ngal ndarndoree . Gomɗinal mon ngal-le no ɓuri kaŋŋe hittude , ɓay kaŋŋe ko ko mulata , ɗen-le ko yiite ndarndoraa . Ko nii gomɗinal mon ngal wonirta maniniingal , darjingal , e teddungal ɲande Iisaa Almasiihu on feeɲitoyi .
On yiɗii mo kanko Iisaa e hoore on yi'aali mo , on hoolike mo kadi e ɓaawo yi'ugol mo . E hoore ɗun , hiɗon hebbinori weltaare tiiɗunde , nde wonkii woo waawataa sifaade fii mun ,
ɓay hiɗon hendaade faandaare gomɗinal mon ngal , ɗun ko kisiyee wonkiiji mon ɗin .
Oo kisiyee ko huunde nde annabaaɓe ɓen ɗaɓɓitunoo tefi fii mun , ɗun ko ɓee hiitinooɓe fii oo sulfu sutiiɗo on .
Hiɓe ɗaɓɓaynoo andugol ko e saa'i hombo maa ko honno ko Ruuhu Almasiihu on andini ɓe kon waɗiroyta , fewndo on Ruuhu wonɗo e maɓɓe hiitantonoo ɓe fii tampereeji heɓoyaynooɗi Almasiihu on ɗin e darjaaji hikkotooɗi e mun ɗin .
Ɓe ɓanginanaa kadi wonde , wonaa fii maɓɓe kamɓe tigi ɓe wonnoo kurkanaade , kono ko fii mon , fewndo ɓe wowli fii ɗii piiji ɗi ɓee waajiiɓe on fii Kibaaru Moƴƴo on yottiniri e mon fewndo ɗoo Ruuhu Seniiɗo iwruɗo ka kammu on , ɗin piiji ɗi tawata hay malaa'ikaaɓe ɓen tigi no faalaa andude fii mun .
Ko ɗun si mi wi'ay on , hebulinee hakkillaaji mon ɗin , waawon hoore mon , waɗon tama'u mon on fow e oo sulfu mo yeɗoyteɗon ɲande Iisaa Almasiihu on feeɲitoyi .
Wa'ee wa paykoy ɗoftiikoy , hara on accaali hande kadi ɗiya himmeeji ardoo on , ɗun ko ɗin ɗi wondunoɗon e nder angal andugol mon .
Kono ɓay Nodduɗo on on ko Laaɓuɗo , onon kadi wonee laaɓuɓe e nder jikku mon on ,
ko fii e hino ko Allaahu on daali kon ka deftere : « Wonee laaɓuɓe , ko fii ko mi Laaɓuɗo . »
Ɓay on noddirii oo Fonnuɗo fow « Baaba » , ɗun ko on Ɲaawiroowo mo bee embere kuuɗe mun ɗen , haray yo on hulu mo fannin hiɗon koɗii aduna on .
Hiɗon andi wonaa huunde bonaynde wano kaalisi maa kaŋŋe sottiraɗon e nder ɗan ngurndan meerejan ɗan ronunoɗon baabiraaɓe mon ɓen ,
kono ko ƴiiƴan Almasiihu hittuɗan ɗan , on wa'itayɗo wa baalun kun alaa ella , alaa waadere ,
on adaaɗo toɗɗeede ado fuɗɗoode aduna on , kono o feɲɲinaa ka saa'iiji sakkitori fii mon .
Ko sabu on gomɗinirɗon Alla , on Immintinɗo mo e hakkunde mayɓe ɓen , yeɗi mo kadi mangural , fii no gomɗinal mon ngal e tama'u mon on fawora e Alla .
Ɓay on laɓɓinirii hoore mon ɗoftagol goonga on , haa on heɓii giggol siɗɗankaaku sellungol , jooni yiɗindiree giggol tiiɗungol ka ɓerɗe mon ,
ɗun ko onon ɓee jibinaaɓe kesun , ɓe tawata hinaa awdi muloori kono ko luttoori , immorde e daaluyee Alla wuuruɗo tabiti on .
E hin-le : « Kala neɗɗo no wa'i wa huɗo , darja makko on fow kadi no wa'i wa piindi kon huɗo . Huɗo kon no yooriri , piindi ndin no saamude ,
kono daaluyee Joomiraaɗo on ko luttayɗo haa poomaa . » On daaluyee ko Kibaaru Moƴƴo mo feɲɲinanaɗon on .
Awa tertee kala bonki e kala kippugu e faasiqiyaagal e nawliigu e kala ɲoore ,
yiɗiron daaluyee on wano boobo kecco yiɗiri ɓiraaɗan kencan laaɓuɗan , fii no mawniron e nder kisiyee on sabu makko ,
ɓay on mettike , on andii Joomi on no moƴƴi .
Ɓadee mo kanko ndee hayre wuurunde , nde yimɓe ɓen bugitinoo , ɗun ko on mo Alla suɓii , hittuɗo yeeso makko .
Ɓay onon kadi hiɗon wa'i wa kaaƴe wuuruɗe mahindiraaɗe , woni suudu ndu Ruuhu Alla on hoɗi e mun , fii wonugol yottinooɓe sadaka laaɓuɓe fii no waɗiranon Alla sadakaaji ruuhuyankeeji , hara ko no hawrirani mo , rewrude e Iisaa Almasiihu on .
E hin-le no windii wondema : « Miɗo tippinde ka hoore Fello Siyuuna hayre wonaynde ka soɓɓundu , ɗun-le ko nden suɓaande hittunde . Kala gomɗinɗo e makko hersinoytaake . »
Nden hayre no hittani on , onon ɓee gomɗinɓe . Kono fii ɓe gomɗinaa ɓen : « Hayre nde mahooɓe ɓen hawkunoo nden wontii hittunde ka soɓɓundu ,
hayre fegginaynde , e fetere liɓaynde . » Ɓe feggike e mayre sabu yeddugol maɓɓe daaluyee on , tawde ko ɗun ɓe muuyananoo .
Kono onon , ko on leɲol suɓaangol , yottinooɓe sadaka fii laamu Alla ngun , awa kadi ko on jamaa laaɓuɗo , yimɓe jeyaaɓe ka Alla fii ko feɲɲina kuuɗe moƴƴe mawɗe on Nodduɗo on fii yo on yaltu ka niwre , aron ka ndaygu makko hawniingu .
Ɗun ko onon ɓee ɓe tawata hari hinaa jamaa Alla , kono jooni ko on jamaa makko , ɗun ko onon ɓee ɓe heɓaano yurmeende makko nden , kono jooni on heɓii yurmeende makko nden .
Ko onon , yo yiɓɓe , hoɓɓe jananɓe , mi wakkilinii on e reenagol ɗii himmeeji neɗɗanke , ɗi tawata ko haɓooji wonkii .
Wuuriree no moƴƴiri e hakkunde ɓe gomɗinaa ɓen fii nde hiɓe tooɲira on wa waɗooɓe ko boni , yo ɓe yi'u kuuɗe mon moƴƴe ɗen , ɗun ɓe mawninoyay Alla nde o aroyi .
Sabu Joomiraaɗo on , yankinanee kala laamu neɗɗanke , woni lanɗo mawɗo , marɗo mbawdi ,
woni ɓen ɓe o lammini fii donkingol ɓen waɗooɓe ko boni , manta ɓen waɗooɓe ko moƴƴi .
Awa , ko Alla faalaa e nder ko waɗoton ko moƴƴi kon , ko yo ɗun ɗahu fankina majjuɓe ɓe alaa hakkil ɓen .
Wuuriree wa rindinaaɓe , e ɓaawo waɗugol ngun ndimu wirngallo buumayngo bonki , kono wa kurkantooɓe Alla .
Teddinee fow , yiɗon musiɓɓe gomɗinɓe ɓen , hulon Alla , teddinon lanɗo on .
Jiyaaɓe , yankinanee jeyɓe on ɓen e nder teddungal timmungal , hara hinaa non moƴƴuɓe ɓen tun e newiiɓe ɓen , kono e mettuɓe fii ɓen kadi ,
ko fii , si e nder miijitagol fii Alla , ontigi ŋaɲɲike tampere nde ontigi foddaa , ɗun ko huunde moƴƴere .
Ko hongal e teddungal marɗon , si on muɲɲike tampere sabu waɗugol junuubu ? Kono si on muɲɲike tampere sabu waɗugol ko moƴƴi , ɗun ko huunde moƴƴere yeeso Alla .
Awa , ko fii ɗun noddiraɗon , ko fii Almasiihu on kadi tampii fii mon , o accanii on misal , fii no jokkiron batteeji makko ɗin ,
ɗun ko on « mo waɗaali junuubu , mo toni mun jantaaki fenaande » ,
ɗun ko on hoynaaɗo mo yottaaki , tampinaaɗo mo kambaali , kono watti fow e juuɗe on Ɲaawoowo no feewiri non .
O ronditanike en junuubaaji men ɗin ka ɓandu makko , ɗun ko ka leggal altindiraangal , fii no maayiren e telen-ma junuubaaji ɗin , wuuren ngurndan feewuɗan , ko fii , ko sabu barmeeji makko ɗin selliniraɗon .
Ɓay hari hiɗon wa'i wa baali saakitaaɗi , kono jooni on artiraama ka Ngaynaako , Hiwoowo wonkiiji mon ɗin .
Onon kadi yo rewɓe wano non , mo kala e mon yo yankinano moodi mun . Ɗun si woɓɓe e maɓɓe ɗoftaaki daaluyee on , ɓe gomɗiniray sabu kuuɗe rewɓe maɓɓe ɓen e ɓaawo kongol ,
e nder yi'ugol maɓɓe jikku mon laaɓuɗo wonduɗo e teddungal on .
Wota on fotin ko woni e kene kon , wano mooragol e cuɗorgol kaŋŋe e conci dimi .
Kono yo ŋari mon kin wonu ko marii ka ɓernde , hara ko ŋari halal ki bonataa , ki jikku newiiɗo deeƴuɗo . Ko ɗun ɓuri hittude yeeso Alla .
Ko nii rewɓe ɓaawo ɗoo laaɓuɓe , tanƴinornooɓe Alla ɓen , parornoo , ɓe yankinanii moodiɓɓe maɓɓe ɓen ,
wano Saarata non , on ɗoftinooɗo Ibraahiima , wi'aynooɗo mo koohoojo makko . Onon kadi on laatoto jiwɓe Saarata si on waɗii ko moƴƴi , e ɓaawo on jaɓude jiiɓireede kulol woo .
Onon moodiɓɓe ɓen kadi wano non , mo kala e mon yo wondir e sonnaajo mun on e hoore andugol wonde rewɓe ɓen ko ɓe neɗɗanke ɓurɓe lo'ude . Teddiniron ɓe wa ronidooɓe e mon ngurndan ɗan Alla yeɗi on ɗan , fii wota hay huunde haɗu torndeeji mon ɗin .
Ka rawnoode , on fow heɓee miijo wooto e giggol gootol , heewon giggol siɗɗankaaku e yurmeende e angal mawnintinaare .
Wota bone woo yottore bone , maa yennee yottoo , kono ka liddu ɗun , onon ko yo on du'ano , ko fii ko ɗun noddiraɗon fii no roniron barki kin .
Ko fii : « Si tawii goɗɗo no faalaa wuurude ngurndan welɗan , e yi'ugol ɲalaaɗe hettaare , haray yo ontigi reenu ɗenngal mun ngal e wowlugol ko boni , o reena toni makko ɗin e janfagol .
Yo ontigi woɗɗito ko boni , o waɗa ko moƴƴi , o ɗaɓɓita ɓuttu on , o jokka ɗun ,
ko fii giiɗe Joomiraaɗo on no e hoore feewuɓe ɓen , awa kadi noppi makko ɗin no udditanii toraaje maɓɓe ɗen , kono yeeso Joomiraaɗo on no huccana ɓen waɗooɓe bone . »
Ko hombo tampinta on , si on himmanii waɗugol ko moƴƴi ?
Ɗun-le wuren hay si on tampii fii peewal ngal , on maloyte . Awa wota on hulu yimɓe ɓen , wota on laato maapiiɓe .
Hormoree Almasiihu on ka ɓerɗe mon wa Joomi on . Wonee ɲande woo hebuliiɓe fii jaabagol landotooɓe on dalil tama'u mon on ɓen .
Waɗiron ɗun newaare e teddungal e nder ɓernde mon laaɓunde nden , fii yo wonɓe on wowlude ko boni e hoore jikku mon moƴƴo on e telen-ma Almasiihu on , heɓoy ko hersinta ɓe e fee konguɗi maɓɓe ɗin .
Awa kadi , ko ɓuri ko tampugol sabu waɗugol ko moƴƴi , si tawii ɗun ko faale Alla , edii tampugol sabu waɗugol ko boni .
E hin-le Almasiihu on kadi maayii fii junuubaaji ɗin nde wootere ko yoni haa poomaa , on Feewuɗo fii ɓe feewaa ɓen , fii addugol on e Alla . O waraama ka ɓandu , o wurnitiraama Ruuhu Allaahu on .
Ko on Ruuhu o yaari , o waajoyii ruuhuuji wonɓe ka kaso ɓen ,
ɗun ko ɓee murtunooɓe wa fewndo tawata muɲal Alla ngal no ɓeydii ka ɲalaaɗe ɗe Nuuhu moƴƴinaynoo laana kan e mun . Ko yimɓe seeɗaaɓe nii , e maanaa ɓe njeetato , ɓe dandiraa rewugol ka ndiyan .
Ɗun ko misal lootagol maande kisiyee wonaɗon dandireede fewndo ɗoo . Ɗun wonaa lootugol tuundi ɓandu ndun , kono ko aadanorgol Alla ɓernde laaɓunde . Ɗun hisiniri on immintineede Iisaa Almasiihu on ,
on Ƴentuɗo ka kammu , wonirɗo ka sengo ɲaamo Alla , on mo malaa'ikaaɓe ɓen e bawɗe ɗen e doole ɗen yankinanaa .
Ɓay Almasiihu on tampii ka ɓandu mun , onon kadi dolnoree e ngon miijo wooto , ( ko fii on tampuɗo e ɓandu seedii e faale waɗugol junuubu ) ,
fii no wuuriron wano Alla faaliraa non , hara hinaa e himmeeji neɗɗanke , yeru saa'i heddaniiɗo on wuuridugol e ɓandu on .
Awa e saa'i feƴƴunooɗo on , on ɓooyii waɗude ko ɓe gomɗinaa ɓen yiɗi waɗude kon , fewndo jokkondirɗon e maɓɓe e nder jiiɓaare e himmeeji bonɗi e mandilugol e fasaadu e mottondirgol ka mandiletee e dewal sanamuuji harmungal .
Kono jooni ɓe tawi no ŋalɗini ɓe ko on alaa jokkondirde e maɓɓe hande kadi e telen-ma nden ɓoylaare tiiɗunde kon . Ko ɗun waɗi si hiɓe hoynude on .
Awa ɓe hunitoyto yeeso on Hebulaniiɗo ɲaawugol wurɓe e mayɓe .
Ko ɗun waɗi si hay mayɓe ɓen feɲɲinanaa Kibaaru Moƴƴo on , fii nde ɓe ɲaawiroyaa wa neɗɗanke ka ɓandu , yo ɓe wuuroy ka ruuhu wano Alla wuuriri non .
Lannoode piiji ɗin fow hewtii . Awa wonee hakkilanɓe waawon hoore mon fii no waawiron tororde .
Ko adii kon , yiɗindiree giggol tabitungol , ko fii giggol ngol no monta adadu junuubaaji ujune ujune .
Tolnindiree e ɓaawo dukindirgol .
Awa yo mo kala e mon kurkoran heddiiɓe ɓen dokkal ngal o heɓi ngal , ɗun on wonay halfinaaɓe moƴƴere Alla yaajunde nden .
Yo taw non , mo yewtay e hakkunde mon , ko daaluyeeji Alla ɗin o woni yewtirde . Mo kurkoto kadi e hakkunde mon yo taw ko mbawdi ndi Allaahu on okki mo ndin woni ko o kurkori . Ɗun fow ko fii yo mantoore wonan Alla , e innde Iisaa Almasiihu on , on mo mangural e bawgal wonani haa pooma . Aamiina !
Ko onon , yo yiɓɓe , wota on ŋalɗir nguli heɓuki on kin fii ndarndegol , wa si tawii ko huunde heyre heɓi on .
Kono weltoree tawdeede e tampereeji Almasiihu on ɗin , fii no heɓiroyon kadi weltaare ɲande feeɲugol mangu makko ngun .
Si on hoynaama fii innde Almasiihu on , haray ko on malaaɓe , ko fii Ruuhu darjinɗo on , ɗun ko on Ruuhu Alla , no e hoore mon .
Si goɗɗo e mon tampinaama , wonaa yo taw ko fii himo itti hoore , maa himo wujji , maa himo waɗi ko boni , maa himo ukkii e ko wonaa haaju makko .
Kono si tawii o tampinaama sabu ko mo Almasiihu on , haray wota ontigi hersir ɗun , kono yo o mawnin Alla sabu nden innde .
Jooni non , saa'i fuɗɗoode ɲaawoore nden hewtii , nde fuɗɗora yimɓe Alla ɓen . Si tawii ko enen nde fuɗɗori , haray ko honno sakkitoode ɓen ɓe ɗoftanooki Kibaaru Moƴƴo Alla on wa'oyta ?
Si tawii non feewuɗo on dandiraama karahan , haray ko honno woniranta mo rewataa Alla on e junuubankeejo on ?
Ɗun haray , yo wonɓe tampude no yaadiri e kodduruyee Alla on duumo e waɗugol ko moƴƴi , ɓe watta wonkiiji maɓɓe ɗin e juuɗe Taguɗo on , ɗun ko on Sella-Findeejo .
Awa jooni miɗo yewtude ardotooɓe moftal wonɓe hakkunde mon ɓen . Min kadi ko mi ardotooɗo , e seedeejo tampereeji Almasiihu on , e heɓoowo geɓal e darja feɲɲinoyteeɗo on . Mi wakkilinii on
aynugol wuro ngo Alla halfini on ngon , hara hinaa e hoore karheede , kono hara ko no Alla yiɗiri non e hoore ɓernde laaɓunde , hara on waɗiraali ɗun miile , kono hara ko e anniyee moƴƴo .
Wota on hollu mbawdi e hoore ɓe halfinaɗon ɓen , kono wonanon wuro ngon misal .
Ɗun , nde Hooreejo Ngaynaakooɓe ɓen feeɲoyi , on hendoyto meetelol darja , ngol ŋari mun bontataa haa poomaa .
Onon kadi sukaaɓe wano non , yankinanee ardotooɓe moftal ngal , mo kala e mon jippina hoore mun yeeso oya , ko fii : « Alla liddoto mawnintiniiɓe ɓen , kono o yeɗa jippinɓe hoore mun ɓen sulfu . »
Awa , jippinee hoore mon e ley jungo Alla dolnungo ngon fii yo o ɓantoy on e saa'i mo o toɗɗii on .
Fawee anndeeji mon ɗin fow e hoore makko , ko fii o kippay fii mon .
Wonon hakkilanɓe e reeniiɓe , ko fii liddotooɗo on on , ɗun ko Ibuliisa , no waɗude yaha ara , riggora wa ngayuuri , hara no ɗaɓɓa ko seekita .
Dartoree mo kanko Ibuliisa no tiiɗiri e nder gomɗinal ngal , e hoore yo on andu ko tampereeji gooti fawaɗon onon e musiɓɓe mon wonɓe e nder aduna on fow .
Kono si on tampii e nder saa'ihun nii , Alla Jom sulfu on , on Nodduɗo on ka darja makko poomayankeejo on e nder humondiral e Iisaa Almasiihu on , o heydintinoyay on kanko tigi , o tabintina on , o tiiɗinoya on , o waɗa on ɓe dillintaako .
Ko kanko bawgal wonani haa poomaa . Aamiina !
Ko e dow ballal Silaasi , oo musiɗɗo sella-findeejo , mi windirani on nduu ɓatakuru raɓɓiɗundu , fii wakkilingol on e fii seedintingol wonde ko ɗunɗoo woni moƴƴere Alla haqiiqaare nden , awa humee e mayre .
Suɓaaɓe wonɓe Baabiila ɓen e Markuusa ɓiɗɗo an on salminii on .
Awa hiwrondiree lunnondiral giggol siɗɗankaaku . Yo ɓuttu wonan on , onon humondirɓe e Almasiihu on ɓen fow .
Immorde e an min Sim'uunu Petruusu , sahaabaajo e kurkaadu Iisaa Almasiihu on , haa e ɓee hendiiɓe gomɗinal fotayngal hittude e ngal amen ngal , immorde e peewal Alla men e Dandoowo on , ɗun ko Iisaa Almasiihu on .
Yo moƴƴere e ɓuttu sowindirane on e hoore andugol Alla e Iisaa Joomi men on .
Ko bawgal makko ngal , Alla yeɗiri en kala ko handuɗen fii ngurndan e wuurirgol wano o faaliraa non , e nder andingol en on Noddirɗo en mangural mun ngal e moƴƴuki mun kin .
Ko nii o yeɗiri en fodaariiji ɓurɗi hittude e ɓurɗi mawnude ɗin , fii , tippude e ɗin fodaariiji , no tawdireɗon e jikku makko on , kanko Alla , ɗun ko onon fuutinooɓe ɓoylaare aduna iwrunde e himmeeji bonɗi .
Ko sabu ɗun waɗi , geree ɓeyditon e gomɗinal mon ngal jikku moƴƴo , e hoore jikku moƴƴo on kadi ɓeyditon ɗon gandal ,
e hoore gandal ngal kadi ɓeyditon waawugol hoore mun , e hoore waawugol hoore mun ngol kadi ɓeyditon ŋaɲɲagol , e hoore ŋaɲɲagol ngol kadi ɓeyditon wuurirgol wano Alla faaliraa non ,
e hoore wuurirgol wano Alla faaliraa non ɓeyditon giggol siɗɗankaaku , e hoore giggol siɗɗankaaku ngol ɓeyditon giggol .
Si ɗii jikkuuji ɗoo sowondirii e mon , ɗi haɗay on wonude meerenteeɓe ɓe alaa battane moƴƴe fii andugol Iisaa Almasiihu Joomi men on .
Kono mo aldaa e ɗin , haray ko bunɗo , mo felsataa , yejjituɗo ko junuubaaji mun ɗin laɓɓinanoo kon .
Ko ɗun waɗi , yo musiɓɓe , ɓurtee wakkilaade fii haqinqingol noddaandu ndu noddaɗon ndun e ko suɓaɗon kon . Si on warrii non , on yanataa e nder bone few .
Ko nii newniranteɗon no yaajiri naatugol ka laamateeri poomayankeeri Joomi men on , on Dandoowo , ɗun ko Iisaa Almasiihu on .
Ko ɗun waɗi si soono woo mi andintinay on fii ɗii piiji , hay si tawii hiɗon andi ɗi e hiɗon tabiti e goonga mo hendiɗon on .
Miɗo sikki no haananimmi ka mi jokka andintingol on , fannin miɗo e nduu togooru , ɗun ko ɓandu an ndun ,
ko fii miɗo andi mi sertay jooni e nduu ɓandu maayooru , wano Iisaa Almasiihu Joomi men on , ɓanginiranimmi non .
Ko ɗun waɗi si mi etoto fota , fii hay si mi iwoyii , no anditiroyon ɗii piiji .
Awa , hinaa men ɓaarorɓe taariikaaji sinciraaɗi ƴoyre , fewndo ko men ɓanginani on ardu Iisaa Almasiihu Joomi men on e bawgal makko ngal . Kono men yi'irii gite amen ɗen tigi mangu makko ngun .
Ko fii o hendike e juuɗe Alla Baabaajo on teddungal e darja fewndo ko o nanunoo hawa iwrude ka darja heewuɗo ɓural on , ko Allaahu on daalani mo : « Oo ɗoo ko Ɓiɗɗo an yiɗaaɗo , mo mi weltori on . »
Menen kadi , men nanii ngol kongol iwrungol ka kammu , fewndo men wondi e makko ka hoore fello hormorteengo .
Awa meɗen ɓuri fellitude fii konguɗi ɗi annabaaɓe ɓen longinaa ɗin , ɗin ɗi tawata si on wattanii yiila , haray on waɗii ko moƴƴi , ɓay ɗin konguɗi no wa'i wa lampu huɓɓuɗo e nokkuure niɓɓitunde , haa nde fajiri on feeri , jaawiire nden toowi ndaygini ɓerɗe mon ɗen .
Ko adii kon , andee wonde firo konguɗi ɗi annabaaɓe ɓen windi ɗin , ɗun ko daaluyeeji ɗi ɓe longinaa ɗin , hinaa e neɗɗanke iwri .
Ko fii kala kongol longinaangol hinaa e miijo neɗɗanke iwi , kono ko Ruuhu Seniiɗo on yimɓe ɓen haaliri ko Alla longini ɓe kon .
Woodiino e hakkunde jamaa on waɗitiiɓe annabaaɓe . Jannooɓe fenaande woniroyay non e hakkunde mon onon kadi , hara hiɓe ɓisa janndeeji fenaandeeji e nder ko ɓe jannata kon , nawrayɗi e halkaare . Ɓe yedda on Soodituɗo ɓe , ɗun ko Joomi on . Ko nii ɓe pooɗirta e maɓɓe halakuyee yaawuɗo .
Buy jokkoyay jiiɓaare maɓɓe nden , laawol goonga on hoynoyee sabu maɓɓe .
Immorde e miile maɓɓe ɗen , ɓe hiiliroya on konguɗi sincaaɗi . Kono gila neeɓii ko ɓe happanaa kon no ɓadaade tun , awa hayrannde maɓɓe nden ŋoŋaa .
Ko fii Alla dandaali malaa'ikaaɓe waɗunooɓe junuubu ɓen , kono o nangi ɓe , o bugii ka yiite jahannama ka ɓe jolkaa ɗon e nder niwre , ɓe jogoraa ɗon fii ɲaaweede .
O dandaali kadi ɓeya yimɓe aranɓe , kono ko njeetato o acci e maɓɓe , goɗɗo on ko Nuuhu , on waajotonooɗo fii peewal ngal , fewndo ko Allaahu on acciti waamere nden e hoore jamaa ɓe rewataa mo ɓen .
O happani kadi ɗee ca'e Saduuma e Amuura mulugol ɗe , watta ɗe ndoondi , fii waɗangol ɓe rewataa mo ɓen kanko Alla misal .
Kono o dandi Luutu feewuɗo on , on mo ɓernde mun wondunoo e sokola tiiɗuɗo sabu jikku jiiɓiiɗo ɓee bonɓe ,
ko fii on ko feewuɗo hoɗunooɗo hakkunde maɓɓe , mo wonkii mun tampintenoo ɲande woo ɲande sabu angal peewal ngal o yi'aynoo ngal e ngal o nanaynoo ngal .
Awa ɗunɗoo fow no holli ko Joomiraaɗo on andi ko honno o dandirta yimɓe gomɗinɓe ɓen ndarndeede , o donkina ɓe feewaa ɓen haa ɲande ɲaawoore nden ,
tentinii ɓen jokkuɓe himmeeji tuunuɗi ɓalli mun , hoyna laamu Joomiraaɗo on , ɗun ko ɓee suusuɓe reedu , mawnintiniiɓe , ɓe hulataa aybinde ruuhuuji ɗin ka kammu .
E hin-le malaa'ikaaɓe , ɓurɓe ɓe doole e mbawdi ɓen , ɲaawiraali ɓen yimɓe hoyre yeeso Joomiraaɗo on .
Kono ɓen jannooɓe fenaandeeɓe ko wa'uɓe wa kulle buruure ɗe alaa miijoo-miccoo , tagiraaɗe fii nangeede mulee , ko fii hiɓe hoynude ko ɓe andaa . Ɓe muliray wa kulle buruure nii ,
ko bone wonata njoddi boneeji maɓɓe ɗin . Ɓe tawi faale maɓɓe on ko jiɲangol mbeleeɗe aduna tumbere ɲalorma . Ko ɓe wa'uɓe wa ella e waadere , ɓay hiɓe weltora ɗaynugol on , hay nde hiɓe ɲaamida e mon .
Gite maɓɓe ɗen no heewi jinaa , awa kadi ɓe haaɓataa waɗugol junuubu . Hiɓe pooɗa wonkiiji ɗi tabitaa ɗin , nawra ɗi e ko boni . Ɓerɗe ɓen jannooɓe fenaandeeɓe no eltiraa miile , ɓen ko ɓe fayɓe huɗaaɓe ,
ɓay ɓe accitii laawol feewungol ngol , ɓe majjirii sabu jokkugol laawol Bal'ama ngol , on ɓiɗɗo Be'uura , yiɗunooɗo njoddi heɓorndi bonki .
Kono o feliraa sabu geddi makko ɗin tigi , ɗin geddi woni sabu haa mbabun kun , ɗun ko mummuntehun kun , wowliri wa neɗɗo , ɗun haɗi on annabaajo waɗugol kuugal feetere .
Ɓen ko ɓe ɓulli ɗi alaa ndiyan , ko ɓe duule ɗe hendu raɗotoo , ɓen no maranaa niwre ɓurnde tekkude nden .
Immorde e yewtereeji maɓɓe manti e mehi , hiɓe huutora himmeeji jiiɓaare ɓandu fii pooɗugol ɓen fuutorɓe karahan e juuɗe wuuruɓe e majjere ɓen .
Hiɓe foda ɓe ndimu , e hin-le kamɓe tigi ko ɓe maccuɓe ko nawrata e halkaare , ko fii mo kala ko maccuɗo ko fooli ɗun kon .
Ko fii si tawii , ɓawto fuutagol tuundiiji oo aduna sabu andugol maɓɓe Joomi on e on Dandoowo , ɗun ko Iisaa Almasiihu on , si ɓe nangike kadi e pircol ɗin tuundiiji haa ɗi foolii ɓe , haray sakkitorde maɓɓe nden ɓuray aranere nden bonude .
No ɓurani ɓe ka tawata ɓe andaano laawol peewal ngol , edii , andugol ngol , sela yamiroore hormorteende nde ɓe andinaa nden .
Ɗun haray ɓe tentinii ko ngol tindol goongawol wi'i kon wonde : « Saa'i kala bareeru ndun yiltitanto ko ndu tuutunoo kon » , awa kadi : « Saa'i kala kosewii arngii e looteede ngin ruttitoto e rukagol ka loope . »
Awa e hino ɓatakuru ɗimmuru ndu mi windani on ndun , yo yiɓɓe . E nder majji ɗi ɗiɗii non , mi windiranii on ɗi fii andintingol on , walla on heɓon miijooji laaɓuɗi ,
fii no anditiron konguɗi ɗi annabaaɓe laaɓuɓe ɓen hiitinoo ɗin , e yamiroore Joomi on e Dandoowo en on , nden nde sahaabaaɓe ɓen hewtini on .
Ko adii kon , andee wonde ka ɲalaaɗe sakkitore , yawitiiɓe aroyay heewuɓe jalnori , wuuriroyayɓe himmeeji maɓɓe ɗin ,
hara hiɓe wi'oya : « Ko honto ardu makko fodanoondu ndun woni ? Ko fii gila baabiraaɓe ɓen maayi , fow no wa'i wano wa'unoo non gila aduna on fuɗɗii . »
Kono ɓe tewi ɓe yejjiti wonde , ko daaluyee Alla on waɗi si kammuuli ɗin e leydi ndin woodiranoo , leydi ndin suutaa e ndiyan , ndi moƴƴiniraa ndiyan .
Ko ndiyan kadi aduna feƴƴunooɗo on muliraa ndiyan waamere .
Kono ko on daaluyee Alla kadi waɗi si kammuuli fewndiiɗi ɗin e aduna fewndiiɗo on maranaa yiite ngen ɲande ɓe rewataa Alla ɓen ɲaawetee halkee .
Kono no woodi toɓɓere nde on haanaa yejjitude , yo yiɓɓe : ɲallal gootal ka Joomiraaɗo on ko wa duuɓi wuluure , awa kadi duuɓi wuluure ko wa ɲallal gootal .
Awa Joomiraaɗo on alaa nennude hunnugol fodaari makko ndin , wano woɓɓe miijori non . Kono ka liddu ɗun , o muɲɲani on tun , ko fii o yiɗaa hay gooto hayra . Kono ko o yiɗi , ko yo fow aru e tuubuubuyee .
Awa , ɲalaande Joomi on arday wa ngujjo . Nden ɲande non kammuuli ɗin muliray hito uuyungo , piiji oo aduna sunnee mula , leydi ndin kadi e kuuɗe ko ndi wondi kon feɲɲinee .
Ɓay ɗun fow non no e laawol mulirgol nii , haray pellet hiɗon haani wuurirde laaɓal e no Alla faaliraa non .
Awa e nder ko habbiɗon ardu ɲalaande Alla nden kon , etee fii no ɗun yaawira , ɗun ko ka kammuuli ɗin mulirta yiite ɗon , e ka piiji oo aduna taayirta nguleendi yiite ɗon .
Kono enen hiɗen habbii fodaari Alla ndin , ɗun ko kammu hesu e leydi heyri ka peewal ngal hoɗoyta ɗon .
Ko ɗun waɗi , yo yiɓɓe , e nder nden habbannde , etee fii , nde o aroyi , no o tawira on e nder ɓuttu , hara on aldaa e waadere , on aldaa e ella .
Jogoree muɲal Joomiraaɗo men on wa kisiyee , wano Puulusa , oo musiɗɗo men yiɗaaɗo , windirani on non kaɲun kadi , tippude e faamu ngu o yeɗaa ngun .
Ko ɗun o woni waɗude e ɓataake ɗen fow , ka o wowli fii ɗin piiji ɗon , e ka windanɗe mettuɗe faamude ɗen woni ɗon , ɗe tawata yimɓe ɓe faamaa ɓen e ɓe tabitaa ɓen ɓoylii noone on , wano ɓe waɗiri non e ko heddii e bindi ɗin kon , fii hayrannde maɓɓe kamɓe tigi .
Onon non , yo yiɓɓe , ɓay on hajaama , reenee fii wota on selu jokkon ɗayni ɓe ɗoftaaki yamirooje Alla ɗen , haa ka yoolon tabital mon ngal .
Awa ɓeydee yaarude yeeso e nder moƴƴere nden e andugol Joomi men on , on Dandoowo , ɗun ko Iisaa Almasiihu on , on mo mangural wonani jooni e haa poomaa . Aamiina !
Ko wonnoo kon gila ka fuɗɗoode , ko ɗun men nani , men yi'iri gite amen ɗen , men punnii , men meemiri juuɗe amen ɗen , ɗun ko daaluyee ngurndan ɗan .
Awa , ngurndan ɗan feeɲii , men yi'ii ɗan , meɗen seeditanaade ɗan . Meɗen feɲɲinande on ngurndan poomayankejan ɗan , ɗan wondunooɗan e Baabaajo on , ɗan feɲɲinanaama men .
Meɗen hollitude on onon kadi ko men yi'i kon e ko men nani kon fii no laatoron humondirɓe e amen e nder humondiral men e Baabaajo on e Ɓiɗɗo makko on , ɗun ko Iisaa Almasiihu on .
Meɗen windude ɗunɗoo fii no weltaare men nden timmira .
E hino kibaaru mo men naniri mo on , meɗen ɓanginande on mo : Alla ko ndaygu , niwre woo alaa e makko .
Si en innii hiɗen humondiri e makko , kono hiɗen yahude e nder niwre nden , haray en fenii , en wuuriraali goonga on .
Kono si tawii hiɗen yahude e nder ndaygu ngun , wano o woniri non kanko tigi ka nder ndaygu , haray hiɗen humondiri , ɗun haray ƴiiƴan Iisaa Ɓiɗɗo makko on no laɓɓinde en e kala junuubu .
Si en innii en aldaa e junuubu , haray en ɗaynitike enen tigi , ɗun haray goonga on alaa e men .
Si en qirritike non junuubaaji men ɗin , Alla ko Sella-Findeejo , Feewuɗo , o yaafanto en junuubaaji men ɗin , o laɓɓina en e kala bonnere .
Si en innii en waɗaali junuubu , haray en waɗii mo fenoowo , ɗun haray daaluyee makko on alaa e men .
Fayɓe an , miɗo windande on ɗunɗoo fii wota on waɗu junuubu . Kono si goɗɗo aru e waɗude junuubu , haray hiɗen mari Fattantooɗo en moggo Baabaajo on , ɗun ko Iisaa Almasiihu , Feewuɗo on .
Ko fii kanko tigi ko o sadaka fii no heɓiren yaafuyee junuubaaji men ɗin , hinaa non fii ɗi men ɗin tun , kono ko fii ɗi ɓe aduna on fow .
Si en ɗoftike yamirooje makko ɗen , haray hiɗen felliti wonde hiɗen andi mo .
Kala on wi'uɗo no andi mo , hara o ɗoftaaki yamirooje makko ɗen , haray ko o fenoowo , goonga on alaa e makko .
Kono kala ɗoftiiɗo daaluyee makko on , haray giggol Alla ngol no timmi e makko , ko non andirten hiɗen humondiri e makko .
Kala on wi'uɗo no humondiri e makko , haray no haani wuurirde wano Almasiihu on wuurirnoo non .
Yiɓɓe , hinaa yamiroore heyre mi woni windande on , ko yamiroore hinnde , nde heɓunoɗon gila ka fuɗɗoode . Ndee yamiroore hinnde , ko ngol kongol ngol nanuɗon .
Kono fow e mun , ko yamiroore heyre mi woni windande on . Haqiiqa mayre on no ɓangi e makko , no ɓangi e mon , ko fii niwre nden no feƴƴude , awa kadi ndaygu haqiiqawu ngun ndaygii toode .
On wi'uɗo no ka ndaygu e hoore aɲugol musiɗɗo mun , haray haa jooni himo ka niwre .
On mo yiɗi musiɗɗo mun , haray himo ka ndaygu , peggal woo alanaa mo .
Kono on aɲuɗo musiɗɗo mun ko ka niwre woni , ko e nder niwre o woni yahude , o andaa ka o woni yaarude , ko fii niwre nden wuminii gite makko ɗen .
Miɗo windande on , yo fayɓe , ɓay junuubaaji mon ɗin yaaforaama sabu innde makko nden .
Miɗo windande on , yo baabiraaɓe , ɓay on andii on Woodanooɗo gila ka fuɗɗoode . Miɗo windande on , yo sukaaɓe , ɓay on foolii bonɗo on .
Mi windanii on kadi , yo fayɓe , ɓay on andii Baabaajo on . Mi windanii on kadi , yo baabiraaɓe , ɓay on andii Woodanooɗo on gila ka fuɗɗoode . Mi windanii on kadi , yo sukaaɓe , ɓay hiɗon tiiɗi , daaluyee Alla on no e mon , awa kadi on foolii bonɗo on .
Wota on yiɗu aduna on e ko woni e aduna on kon . On mo yiɗi aduna on , haray giggol Baabaajo on alaa e makko .
Ko fii kala ko woni e oo aduna , ɗun ko mbeleeɗe ɓandu e himmangol ko yi'i e mantorgol keyeeji aduna , hinaa e Baabaajo on iwri , kono ko e oo aduna .
Awa oo aduna e himmeeji mun ko ko woni feƴƴude , kono on waɗoowo faale Alla on luttay haa poomaa .
Awa , yo fayɓe , ko saa'i sakkitoro on nii . Wano nanirɗon non , liddotooɗo Almasiihu on aray , e hay fewndo ɗoo toode liddotooɓe Almasiihu on ɗuuɗuɓe arii . Ko nii andirten wonde ko saa'i sakkitoro on nii .
Ɓen non ko e men iwi , kono hinaa ɓe men , ko fii si ɓe wonno ɓe men , ɓe luttidayno e men . Kono ɗun ɓanginii wonde ɓe fow wonaa ɓe men .
Onon kan , Seniiɗo on yeɗii on Ruuhu mun on , ko ɗun waɗi si on fow hiɗon mari andal .
Mi windiranaali on wa si tawii on andaa goonga on , kono ko ɓay hiɗon andi , e hiɗon andi kadi wonde fenaande woo iwataa e goonga .
Ko hombo non woni on fenoowo , si hinaa on yedduɗo wonde Iisaa ko Almasiihu ? On ko liddotooɗo Almasiihu on , yedduɗo Baabaajo on e Ɓiɗɗo on .
Awa kala yedduɗo Ɓiɗɗo on heɓaali Baabaajo on , kala qirritiiɗo Ɓiɗɗo on , haray heɓii Baabaajo on .
Onon non , ko nanuɗon kon gila ka fuɗɗoode no haani wonude ka ɓerɗe mon . Si tawii ko nanuɗon kon gila ka fuɗɗoode wonii ka ɓerɗe mon , haray onon kadi on humondirii e Ɓiɗɗo on e Baabaajo on .
Awa e hino fodaari ndi o waɗani en ndin : ko ngurndan poomayankejan ɗan .
Mi windiranii on ɗun e telen-ma wonɓe ɗaynude on ɓen .
Ko fii onon , Ruuhu mo heɓirɗon Almasiihu on no e mon , ko ɗun waɗi on hatonjinaa e janneede , kono , wano Ruuhu makko on woni jannirde on piiji ɗin fow non , ( ko mo goonga , mo aldaa e fenaande ) , humondiree e Almasiihu on wano Ruuhu makko on janniri on non .
Jooni non , yo fayɓe , humondiree e makko , fii , nde o feeɲoyi , yo en heɓu hoolaare , e nde o ari , wota en hersu yeeso makko .
Si tawii hiɗon andi ko o Feewuɗo , haray andee kala waɗuɗo ko feewi ko jibinannde makko .
Ndaaree noone giggol ngol Baabaajo on yeɗi en ngol , haa noddaɗen fayɓe Alla . Awa kadi ko en ɗun . E hino ko waɗi kon si aduna on andaa en , ko fii o andaali mo .
Yiɓɓe , jooni non ko en fayɓe Alla . Ko wonoyten kon feɲɲinaaka taho . Kono hiɗen andi , nde o feeɲoyi , en nandoyay e makko , ko fii en yi'oyay mo wano o woniri non .
Kala jogiiɗo on tama'u e makko , haray no laɓɓintinii wano kanko Almasiihu on o laaɓiri non .
Kala non on waɗuɗo junuubu , haray ontigi bonnii Sariya on , ko fii junuubu ko bonnugol Sariya .
Kono hiɗon andi , kanko Almasiihu on ko o feeɲiri ko fii ittugol junuubaaji , e hin-le junuubu alaa e makko .
Kala on humondirɗo e makko duumotaako e waɗugol junuubu . Kala non waɗoowo junuubu , haray yi'aali mo , andaali mo .
Ko onon , yo fayɓe , wota hay gooto ɗaynu on , ko fii kala on waɗuɗo ko feewi , haray ko feewuɗo , wano kanko Almasiihu on o woniri feewuɗo non .
Kala non on waɗoowo junuubu , haray ko mo Ibuliisa , ko fii gila ka fuɗɗoode Ibuliisa no waɗude junuubu . Ɓiɗɗo Alla on-le ko feeɲiri ko fii mulugol kuuɗe Ibuliisa ɗen .
Kala on jibinaaɗo immorde e Alla duumotaako e waɗugol junuubu , ko fii haray awdi Alla ndin no e makko , haray o waawataa waɗude junuubu , ɓay ko e immorde e Alla woni ko o jibinaa .
Awa e hino ko ɓangini hakkunde fayɓe Alla ɓen e fayɓe Ibuliisa ɓen : kala on mo waɗataa ko feewi , haray hinaa mo Alla , ko wano non kadi on mo yiɗaa musiɗɗo mun .
E hino kibaaru mo nanuɗon on gila ka fuɗɗoode : yiɗindiren .
Wota en wa'u wa Qaayiina , on mo Ibuliisa , warunooɗo miɲɲiraawo mun on . E ko fii honɗun o warannoo mo ? Ko tawde kuuɗe makko ɗen kanko Qaayiina ko bonɗe , ɗe miɲɲiraawo makko on ɗen kan ko feewuɗe .
Musiɓɓe an , si tawii aduna on no aɲi on , haray wota on ŋalɗu .
Ko fii hiɗen andi ko e mayde iwuɗen , aruɗen e ngurndan , ɓay hiɗen yiɗi musiɓɓe men ɓen . On mo alaa giggol , haray ko ka mayde woni .
Kala on aɲuɗo musiɗɗo mun , haray ko waroowo . Hiɗon andi-le kala waroowo , haray ngurndan poomayankejan alaa e makko .
E hino no andirten ko woni giggol : Almasiihu on okkitirii ngurndan mun ɗan fii men , haray enen kadi hiɗen haani okkitirde ngurndan men ɗan fii musiɓɓe men ɓen .
Si tawii goɗɗo no mari ngaluuji aduna , o yi'ii musiɗɗo makko sokolɗo , o ombanii mo gite , haray ko honno giggol Alla ngol wonirta e makko ?
Ko onon , yo fayɓe , wota en yiɗir kongol maa ɗenngal tun , kono yiɗiren kuugal e goonga .
Ko nii andirten ko en ɓe goonga , ɓerɗe men ɗen heɓirta kadi hoolaare yeeso makko .
Hay si ɓerɗe men ɗen no felude en , Alla no ɓuri ɓerɗe men ɗen mawnude , e himo andi fow .
Awa , yo yiɓɓe , si tawii ɓerɗe men ɗen felaali en , haray hiɗen mari hoolaare yeeso Alla .
Kala ko toriɗen mo , en heɓiray mo , ɓay hiɗen ɗoftii yamirooje makko ɗen , hiɗen waɗude ko welata mo .
Awa e hino yamiroore makko nden : ko yo en gomɗin innde Ɓiɗɗo makko on , ɗun ko Iisaa Almasiihu on , yiɗindiren kadi wano o yamiri en non .
Kala on ɗoftiiɗo yamirooje makko ɗen , haray no humondiri e Alla , Alla kadi no humondiri e makko . Awa kadi e hino no andirten wonde himo humondiri e men : ko Ruuhu Seniiɗo mo o yeɗi en on andirɗen ɗun .
Ko onon , yo yiɓɓe , wota on hoolo kala neɗɗo wi'uɗo Ruuhu Alla on no e makko , kono taskee ɓe fii andugol si ruuhu wonɗo e maɓɓe on ko e Alla iwri , ko fii waɗitiiɓe annaba ɗuuɗuɓe arii e oo aduna .
E hino no andirton si konguɗi maɓɓe ɗin ko e Ruuhu Alla on iwri : kala qirritiiɗo wonde Iisaa Almasiihu on wontuno neɗɗo , o ari ka aduna , haray ko mo Alla .
Kala non mo qirritaaki Iisaa , haray hinaa mo Ruuhu Alla on , haray on ko mo liddotooɗo Almasiihu on , on mo nanunoɗon no arude . On non jooni no e aduna on .
Ko onon , yo fayɓe , ko on ɓe Alla , awa kadi on foolii waɗitiiɓe annaba ɓen , ko fii Wonɗo e mon on no ɓuri mawnude wonɗo e aduna on .
Ɓen ko ɓe oo aduna , ko ɗun waɗi konguɗi maɓɓe ɗin ko ɗi oo aduna , awa kadi aduna on no heɗaade ɗi .
Enen-le , ko en ɓe Alla . Kala on anduɗo Alla heɗoto en , kono on mo tawata non wonaa mo Alla heɗotaako en . Ko non andirten Ruuhu Goongaajo on e ruuhu fenaandeejo on .
Ko onon , yo yiɓɓe , yiɗindiren , ko fii giggol ko ka Alla iwri , awa kala yiɗuɗo ko jibinaaɗo immorde e Alla , haray himo andi Alla .
Kala mo aldaa e giggol , haray andaa Alla , ko fii Alla ko giggol .
E hino no giggol Alla ngol feeɲiri e men : Allaahu on addii Ɓiɗɗo makko bajjo on e nder oo aduna fii no wuuriren immorde e makko .
E hino ko woni ngol giggol kon : hinaa ko yiɗuɗen Alla kon , kono ko ko o yiɗi en kon , o addiri Ɓiɗɗo makko on sadaka fii no heɓiren yaafuyee junuubaaji men ɗin .
Ɓay Alla yiɗirii en nii , yo yiɓɓe , haray enen kadi hiɗen haani yiɗindirde .
Hay gooto yi'aali Alla haa hande , kono si en yiɗindirii , haray Alla no humondiri e men , giggol makko wonungol e men ngol timma .
E hino no andirten hiɗen humondiri e makko , kanko kadi himo humondiri e men : ko sabu Ruuhu makko mo o yeɗi en on .
Menen non men yi'ii , meɗen seeditaade wonde Baabaajo on nulii Ɓiɗɗo on fii dandugol aduna on .
Kala on qirritiiɗo wonde Iisaa ko Ɓiɗɗo Alla , haray Alla no humondiri e makko , kanko kadi himo humondiri e Alla .
Awa , enen en andii , en gomɗinii giggol ngol Alla yiɗi en ngol . Alla ko giggol . Kala on wonduɗo e giggol , haray himo humondiri e Alla , Alla kadi no humondiri e makko .
Ko nii giggol ngol timmiri e men , fii no heɓiren hoolaare ɲande ɲaawoore nden . Wano o woniri non kanko , enen kadi ko non wonirɗen e oo aduna .
Kulol alaa e nder giggol , kono giggol timmungol raɗoto kulol , ɓay kulol no tijjii donkineede . Awa kadi , kala on huluɗo , haray giggol ngol timmaa e makko .
Enen non hiɗen yiɗi , ɓay ko kanko adii en yiɗude .
On mo wi'i no yiɗi Alla , e hoore himo aɲi musiɗɗo makko , haray ko fenoowo . Ko fii on mo yiɗaali musiɗɗo mun mo o renti on , haray o waawataa yiɗude Alla mo o rentaa on .
Awa , ko ndee yamiroore ɗoo heɓirɗen mo : mo no yiɗi Alla , yo yiɗu kadi musiɗɗo mun on .
Kala on gomɗinɗo wonde ko Iisaa woni Almasiihu on , haray ko jibinaaɗo immorde e Alla , e kala yiɗuɗo Baabaajo on yiɗay Ɓiɗɗo on kadi .
E hino no andirten hiɗen yiɗi fayɓe Alla ɓen : ko si en yiɗii Alla , en ɗoftike yamirooje makko ɗen .
Ko woni yiɗugol Alla : ko ɗoftagol yamirooje makko ɗen . Yamirooje makko ɗen-le hinaa sattuɗe ,
ko fii on jibinaaɗo ka Alla foolay oo aduna . Awa e hino polgal foolungal aduna on : ko gomɗinal men ngal .
Ko hombo woni on fooluɗo aduna on , si hinaa on gomɗinɗo wonde Iisaa ko Ɓiɗɗo Alla ?
Ko kanko Iisaa Almasiihu on ardi e ndiyan e ƴiiƴan , hinaa non ndiyan tun o ardi , kono ko ndiyan e ƴiiƴan . Awa ko Ruuhu Allaahu on woni seeditaade , ɓay on Ruuhu ko o goonga .
Ko fii ko piiji tati woni seeditaade :
ko Ruuhu Allaahu on e ndiyan ɗan e ƴiiƴan ɗan , ɗin non tati hiɗi fotti .
Hiɗen jaɓude seeditooje yimɓe ɓen , kono ko seeditoore Alla nden ɓuri mawnude , ɗun ko seeditoore nde Alla seeditii fii Ɓiɗɗo makko on nden .
Kala on gomɗinɗo Ɓiɗɗo Alla on , haray nden seeditoore no e makko . Kono on mo gomɗinaa Alla non , haray o waɗii mo fenoowo , ko fii haray o gomɗinaa seeditoore nde Alla seeditii fii Ɓiɗɗo mun on nden .
Awa e hino nden seeditoore : Alla okkii en ngurndan poomayankejan , ɗan ngurndan non no e Ɓiɗɗo makko on .
Kala humondirɗo e Ɓiɗɗo on no mari ngurndan ɗan . Kala mo humondiraa e Ɓiɗɗo Alla on haray alaa ɗan ngurndan .
Mi windanii on ɗun fii no andiron wonde hiɗon mari ngurndan poomayankejan , onon ɓee gomɗinɓe e innde Ɓiɗɗo Alla on .
Awa e hino hoolaare nde ɓattorten Alla nden : si en torike mo goɗɗun ko yaadi e faale makko on , o heɗoto en .
Ɓay non hiɗen andi himo heɗii kala ko toriɗen mo , haray hiɗen andi en heɓii ko toriɗen mo kon .
On mo yi'i musiɗɗo mun no waɗa junuubu mo nawrataa e mayde , yo o torano mo , Alla yeɗay mo ngurndan , ɗun non ko ɓen waɗooɓe junuubu mo nawrataa e mayde . Kono no woodi junuubu nawroowo e mayde , hinaa fii on junuubu mi wi'i yo tore .
Kala ko aldaa e peewal ko junuubu , kono no woodi non junuubaaji ɗi nawrataa e mayde .
Hiɗen andi kala on jibinaaɗo immorde e Alla , o duumotaako e waɗugol junuubu , kono Ɓiɗɗo Alla on reenay mo , danda mo , hara Bonɗo on meemataa mo .
Hiɗen andi ko en ɓe Alla , awa kadi aduna on fow no e ley doole Bonɗo on .
Hiɗen andi kadi Ɓiɗɗo Alla on arii , o okkii en faamu fii andugol Goongaajo on . Hiɗen humondiri-le e Goongaajo on , ɓay hiɗen humondiri e Ɓiɗɗo makko on , ɗun ko Iisaa Almasiihu . Ko on woni Alla Goongaajo on e ngurndan poomayankejan ɗan .
Ko onon , yo fayɓe , reenee e sanamuuji ɗin !
Salminaango an min oo ardotooɗo , haa e oo suddiiɗo suɓaaɗo tedduɗo e fayɓe mun , mo mi yiɗi e nder goonga , mo tawata non hinaa min tun yiɗi ɗun , kono ko kala anduɗo goonga on ,
sabu goonga wonɗo e men on , ɗun ko on goonga wonoowo e men haa poomaa .
Moƴƴere e yurmeende e ɓuttu wonay e men immorde e Alla Baabaajo on e Iisaa Almasiihu on , ɗun ko Ɓiɗɗo Baabaajo on , e nder goonga e giggol .
Mi weltike fota ko mi tawi kon woɓɓe e fayɓe maa ɓen no jokki laawol goonga on , wano Baabaajo on yamiriri en non .
Jooni non , an oo suddiiɗo tedduɗo , koo ko mi wonu-maa windande hinaa yamiroore heyre , kono ko ndee nde heɓunoɗen gila ka fuɗɗoode mi tori-maa , ɗun ko yo en yiɗindir .
Awa e hino ko woni giggol kon : ko jokkugol yamirooje makko ɗen . E hino yamiroore nde anduɗon gila ka fuɗɗoode nden : ko yo on wuuru e nder giggol .
Ko fii ɗaynooɓe ɗuuɗuɓe naatii e nder aduna on , ɓe jaɓaali wonde Iisaa Almasiihu on wontuno neɗɗo o ari ka aduna . Ko ɓee woni ɗaynooɓe e liddotooɓe Almasiihu on ɓen .
Awa , reenee onon tigi , fii wota battane golle men ɗen bonu , kono fii yo on heɓu njoddi heewundi .
Kala feƴƴituɗo jannde Almasiihu on , ronki humaade e mayre , haray on wonaa humondirɗo e Alla . Kala non tabituɗo e nden jannde , haray no humondiri e Baaba on e Ɓiɗɗo on .
On mo ari e mon , addoraali nden jannde , wota on wernu mo ka suudu mon , awa kadi wota on hiwro mo .
Ko fii kala on hiwriiɗo mo , haray tawdaama e kuuɗe makko bonɗe ɗen .
Miɗo mari buy ko mi windana on , kono mi yiɗaali windirde ɗun ndaha e kaydi . Kono non miɗo tanƴinii yahugol ka mon , mi yewtira on hunduko , fii no weltaare men nden timmira .
Fayɓe jaaja maa suɓaaɗo on salminii ma .
Salminaango an min oo ardotooɗo , haa e maa an oo yiɗaaɗo an Gayuusi , mo mi yiɗi e nder goonga .
Giɗo an , e nooneeji ɗin fow miɗo yelani-maa moƴƴere e cellal ɓandu , wano wonkii maa kin selliri non .
Mi weltike fota , fewndo musiɓɓe goo ari , ɓe seeditii fii ko humiɗaa e goonga on kon e ko wuurirɗaa goonga on kon .
Mi alaa weltaare mawnde ɓuri nanugol no wi'ee wonde fayɓe an ɓen no jokki goonga on .
Giɗo an , hiɗa waɗirde no feewiri e nder ko wonɗaa waɗande musiɓɓe ɓen kon , hay ɓe a andaa ɓen .
Ɓe seeditike fii giggol maa ngol yeeso moftal ngal . Haray a waɗii ko moƴƴi si a faaborii ɓe ko haani e nder yaadu maɓɓe ndun , hara ko noone no welirta Alla ,
ɓay ko fii innde Almasiihu on ɓe yahi , e ɓaawo hendagol hay huunde e juuɗe ɓe gomɗinaa ɓen .
Hiɗen haani jaɓɓaade sifa ɓen yimɓe , fii no gollidiren e maɓɓe fii goonga on .
Mi windanii moftal ngal konguɗi seeɗa , kono oo wi'eteeɗo Diyoteriifa , yiɗuɗo wonude arano e hakkunde maɓɓe on , jaɓanaa men .
Ko ɗun waɗi , nde mi aroyi , mi humpitoyay on fii kuuɗe makko ɗen , konguɗi bonɗi ɗi o woni ɲo'ude men ɗin . Nde tawnoo ɗun yonanaali mo , o salii wernude musiɓɓe ɓen , o fannani faalaaɓe waɗude ɗun ɓen kadi , o raɗii ɓe ka moftal .
Awa yo giɗo an , wota a ɲembu ko boni , kono ɲembu ko moƴƴi . Kala on waɗuɗo ko moƴƴi , haray ko mo Alla , kala non on waɗuɗo ko boni , haray andaali Alla .
Yimɓe ɓen fow no joganii Dimitiriyuusa kongol moƴƴol , hay goonga on tigi , menen kadi meɗen seeditanaade mo ɗun . Hiɗa andi-le seeditoore amen nden ko goonga .
Miɗo mari buy ko mi windane , kono mi faalaaka waɗirde ɗun ndaha e karambol .
Miɗo tanƴinii yi'itugol ma ko woɗɗaa , onsay en yewtiray hunduko .
Immorde e an min Yuudu , nduu kurkaadu Iisaa Almasiihu on , ɗun ko oo miɲɲiraawo Yaaquuba , haa e ɓee noddaaɓe , ɓe Alla Baabaajo on yiɗi , maraaɓe Iisaa Almasiihu on .
Yo yurmeende e ɓuttu e giggol sowindirane on .
Yiɓɓe , e nder ko mi marnoo faale tiiɗuɗo fii windangol on fii kisiyee mo hawtuɗen on , mi taw bee mi winda taho fii wakkilingol on no tippiranon gomɗinal hewtinaangal yimɓe Alla ɓen nde wootere haa poomaa .
Ko fii woɓɓe ɓe ɲaawoore mun windananoo gila neeɓii no ɓisii e hakkunde mon , ɗun ko ɓe rewataa Alla ɓen . Hiɓe waylude moƴƴere Alla men on jiiɓaare , ɓe yeddi Iisaa Almasiihu on , on Hooreejo men e Joomi men bajjo .
Miɗo faalaa andintinde on ko anduɗon moƴƴa , ɓay Joomiraaɗo on dandii jamaa Isra'iila on e nder leydi Misira ndin , ɓawto ɗun o muluno kadi ɓe gomɗinaa wonnooɓe hakkunde maɓɓe ɓen .
Awa kadi malaa'ikaaɓe hawkunooɓe nokkuure mun nden ɓe ronki jogaade bawgal ngal ɓe halfinaa ngal , o jolkii ɓe jolokooje ɗe ɓe seedataa , o marii ɓe ka nder niɓe haa ɲande ɲalaande mawnde ɲaawoore nden .
Ko wano non kadi , ɓee yimɓe ɗee ca'e Saduuma e Amuura wondude e ca'e ɗe ɗe kawtiri ɗen , waɗirnoo jinaa , hiɓe ɗaɓɓaynoo yiidugol e mbalndi no haaniraa , ɓen waɗaa misal fii wonoyayɓe e ley lette yiite poomayankeewe ngen .
Ko wano non kadi , ɓen yimɓe ko miijotooɓe miijooji mehi , ɓe tuunina ɓandu ndun , ɓe hoyna laamateeri Joomiraaɗo on e ruuhuuji ɗin ka kammu .
E hin-le , fewndo Miikaa'iilu oo malaa'ikaajo mawɗo yeddondiri e Ibuliisa , ɓe pooɗondiri fii furee Muusaa on , kanko Miikaa'iilu o suusaano mo ɲaawirde hoyre , o wi'uno tun : « Yo Joomiraaɗo on donkine ! »
Kono ɓen yimɓe no hoyna ko ɓe andaa , ko ɓe andani hoore maɓɓe kon kadi no wa'i wa mummunte ɗi alaa miijoo-miccoo , ɗun-le ko halkayɗun ɓe .
Bone wonanii ɓe , ko fii ɓe jokkii laawol Qaayiina ngol , ɓe ukkori e ella fii heɓugol njoddi wano Bal'ama non , awa kadi ɓe muliri sabu murtaldu maɓɓe wano Qooraha non .
Ko ɓe baade ɓaleeje ka mottondire mon fii hiraande jokkere enɗan . Hiɓe waɗa mbeleeɗe e ɓaawo hersa , hiɓe hittini fii hoore maɓɓe tun . Ko ɓe duule ɗe aldaa e ndiyan , ɗe hendu sorotoo naɓa . Ko ɓe leɗɗe dabbunde ɗe aldaa e ɓiɓɓe , mayɗe laabi ɗiɗi , ɓoraa .
Ko wano morlooɗe ndiyan ɲaaɗuɗe bugitortoo ngufo ka sera baharu , tuunina mo non , ko wano non kamɓe kadi ɓe tuuninirta woɓɓe goo kuuɗe maɓɓe hersiniiɗe . Hiɓe wa'i wa koode yiilotooɗe , ɓe niwre niɓe maranaa haa poomaa .
Ko fii maɓɓe kadi , Hanuuka , on njeeɗiɗaɓo gila e Aadama , hiitinoo , o wi'i : « Awa , Joomiraaɗo on arii wondude e laaɓuɓe makko guluuje guluuje ,
fii waɗugol ɲaawoore e hoore fow , e fii hollugol ɓe rewataa Alla ɓen fow kuuɗe maɓɓe bonɗe ɗen , e kala konguɗi sattuɗi ɗi junuubankeeɓe , ɓe rewataa Alla ɓen , wowli e hoore makko ! »
Ɓen ko yimɓe ŋormotooɓe , woytotooɓe , jokkuɓe himmeeji mun , ɓe tawata kundule mun no wowla haalaaji manti , mantooɓe yimɓe fii nafa mun .
Kono onon , yo yiɓɓe , anditee fii waajuuji ɗi ɓee sahaabaaɓe Iisaa Almasiihu Joomi men on hiitinoo ,
hiɓe wi'aynoo on : « Ka saa'iiji sakkitori woodoyay yawitiiɓe , jokkoyayɓe himmeeji mun bonɗi ɗi yaadaa e faale Alla on . »
Awa e hino ɓen , ko ɓee waddooɓe , jokkuɓe miijooji aduna , ɓe Ruuhu Alla on alaa e mun .
Kono onon non yo yiɓɓe , tiiɗinee ngurndan mon ɗan e hoore gomɗinal mon hormorteengal ngal , tororon Alla bawgal Ruuhu Seniiɗo on ,
catoɗon e giggol Alla ngol , habboɗon yurmeende Iisaa Almasiihu Joomi men on , fii yeɗugol on ngurndan poomayankejan .
Yurminee sikkitiiɓe ɓen ,
faaboron ɓeya kadi jattingol ɓe yiite , yurminiron ɓeya yurmeende wondude e kulol , e nder aɲugol tuundi haa aɲa tuundi conci tuuniniraaɗi kuuɗe ɓandu .
Awa , on Alla waawuɗo on dandude kala yanal , feɲɲina on yeeso mangu mun ngun e nder weltaare mon , tawa on felnaaki ,
ko kanko Alla bajjo on , on Dandirɗo en Iisaa Almasiihu Joomi men on , darja e mangu mawngu e doole e bawgal wonani , ado saa'iiji ɗin fow , e jooni , e haa poomaa . Aamiina !
Feɲɲinannde Iisaa Almasiihu on . Ndee feɲɲinannde ko Allaahu on halfini nde Iisaa Almasiihu on , fii yo o hollu jiyaaɓe makko ɓen kon ko saatii arude ko ɓooyaa . Kanko kadi o ɓanginiri ɗun nulugol malaa'ikaajo makko goo e oo jiyaaɗo makko Yuuhanna ,
seeditiiɗo ko o yi'i kon fow , ɗun ko daaluyee Alla on , wondude e seeditoore Iisaa Almasiihu on .
Maloore wonanii on janguɗo e ɓen heɗiiɓe ɗii konguɗi ndee feɲɲinannde , maanditii koo ko windii , ko fii saa'i on ɓadike .
Immorde e min Yuuhanna haa e mon onon ɗee mofte Iisaa jeeɗiɗi wonɗe e ngal diiwal Aazii : Yo ɓuttu e moƴƴere wonan on immorde e on Woodaaɗo , on Woodanooɗo e on Aroyoowo , wondude e ɗii ruuhuuji jeeɗiɗi wonɗi ka yeeso jullere laamu makko ,
wondude kadi e Iisaa Almasiihu on , on Seedeejo Sella-Findeejo , e Adaaɗo immintineede e hakkunde mayɓe ɓen , ɗun ko oo Lanɗo lamɓe aduna . Yo on Yiɗuɗo en , fuutiniri en ƴiiƴan mun ɗan bawgal junuubaaji men ,
waɗi en laamateeri e yottinooɓe sadaka ka Alla , on Baabaajo makko , ko on mangu e laamu wonani haa poomaa . Aamiina !
E hino ka o arata , himo arda e duule , kala neɗɗo yi'ay mo , hay tufunooɓe mo ɓen . Awa kadi bolondaaji aduna on fow fesay sabu makko . Ko non woniri . Aamiina .
Allaahu Joomiraaɗo on daali : « Ko min woni Halfeere aranere nden e sakkitorde nden , ɗun ko Woodaaɗo on e Woodanooɗo on e Aroyoowo on , on Jom Bawgal . »
Ko min Yuuhanna oo musiɗɗo mon , tawdaaɗo e mon e tampere e laamateeri e ŋaɲɲaare e nder humondiral e Iisaa , hari miɗo e ndee suriire wi'eteende Patmuusa , sabu yottingol an daaluyee Alla on e seeditagol an fii Iisaa .
Ɲalaande Joomiraaɗo on , tawi Ruuhu Seniiɗo on no tippii e an , mi nani hawa tiiɗuka ɓaawo an wa hito liital ,
no wi'a : « Ko yi'uɗaa woo windu e deftere , naɓanaa ɗun mofte jeeɗiɗi wonɗe ɗen e ɗee ca'e Efeesi e Simirna e Pergaama e Saayatiira e Sardiisa e Filadelfii e Laa'udiisa . »
Onsay mi yeƴƴitii fii ndaarugol on wonɗo lan wowlande , mi yi'i joɗɗinirɗe pitilli tafiraaɗe kaŋŋe jeeɗiɗi .
Tawi wa'uɗo wa Ɓii-Aaden no hakkunde ɗen joɗɗinirɗe pitilli , ɓorniiɗo kaftaane juutuɗo , haɓɓitii dattol kaŋŋe ka ɓernde ,
tawi hoore makko nden no rawniri wa leeɓi baalii maa wa cuddi , gite makko ɗen no wa'ita wa joyngol yiite ,
koyɗe ɗen no wa'i wa sila-dane wonɗo e nder beembal yiite , hito makko ngon no wa'iti wa hito jurnde ndiyan .
Tawi koode jeeɗiɗi no ka jungo makko ɲaamo , kaafa welka ka mbelɗe ɗiɗi no yalta ka hunduko makko . Awa kadi yeeso makko ngon no wa'ita wa nde naange jalbi tuma nge hatti e wulude .
Ɓay mi yi'ii mo , mi yaniri ka ley koyɗe makko wa mayɗo . Onsay o fawi jungo makko ɲaamo ngon e hoore an , o wi'i : « Wota a hulu . Ko min woni Arano on e Sakkitoro on ,
awa kadi ko min woni Wuuruɗo on . Hari mi maayii , e hino miɗo wuuri haa poomaa , awa kadi miɗo jogii saabiije mayde e jahannama ɗen . »
O wi'immi kadi : « Awa jooni windu ko yi'uɗaa kon e ko fewndii kon e ko faandii arude kon .
Awa koode jeeɗiɗi ɗe yi'uɗaa ɗen ka jungo an ɲaamo , e joɗɗinirɗe pitilli tafiraaɗe kaŋŋe jeeɗiɗi ɗen , e hino ko ɗun firi kon : koode ɗen jeeɗiɗi ko malaa'ikaaɓe mofte ɗen jeeɗiɗi , awa joɗɗinirɗe pitilli ɗen jeeɗiɗi , ko mofte ɗen jeeɗiɗi . »
« Windan malaa'ikaajo moftal wongal Efeesi ngal , wi'aa : E hino ko on tambiiɗo koode ɗen jeeɗiɗi ka jungo mun ɲaamo , on jindoowo e hakkunde joɗɗinirɗe pitilli tafiraaɗe kaŋŋe ɗen jeeɗiɗi wi'i moftal ngal kon :
Miɗo andi kuuɗe maa ɗen e yangi maa kin e ŋaɲɲaare maa nden . Miɗo andi kadi a jaɓataa muɲɲanaade bonɓe ɓen , awa kadi a ndarndike waɗitiiɓe sahaabaaɓe ɓen , hara hinaa ɓe ɗun , tawɗaa ko ɓe fenooɓe .
Hiɗa ŋaɲɲii , tampi sabu innde an nden , kono a haaɓaali .
Kono miɗo felu-maa huunde wootere : ko ko seluɗaa giggol ngol yiɗunoɗaa mi aranun ngol kon .
Anditu ka iwuɗaa ɗon yanuɗaa ! Tuubaa , ruttoɗaa e golleeji maa arani ɗin . Si hinaa ɗun , mi artoyay e maa , mi sottinane joɗɗinirde pitilli maa nden ka nde woni ɗon , si hinaa hara a tuubu , ruttiɗaa .
Kono e hino ko mi weltani-maa fii mun kon : ko ko aɲuɗaa ɗee kuuɗe ɓee jokkuɓe laawol Nikola , ɗe mi aɲi min kadi .
Mo no mari nowru , yo jento ko Ruuhu Allaahu on woni wowlande mofte ɗen kon . On fooluɗo , mi newnanay mo ɲaamugol ɓiɓɓe ngal leggal ngurndan wongal ka aljanna Allaahu on . »
« Windan kadi malaa'ikaajo moftal wongal Simirna ngal , wi'aa : E hino ko on Wonɗo Arano e Sakkitoro , on maynooɗo wuuriti , wi'i moftal ngal kon :
Miɗo andi tampere nde tampuɗaa nden e miskinankaaku maa ngun , hara-le ko a galo . Awa kadi miɗo andi hoyre nde ɓee wi'itiiɓe Yahuudiyankeeɓe , hara hinaa ɓe ɗun , wonu-maa hoynude nden , hara ɓen ko ɓe moftal Ibuliisa .
Wota a hulu ko faandiɗaa tampude kon . Awa Ibuliisa no faandii bugaade woɓɓe e mon ka kaso fii no ndarndore ɗon . On heɓay ton tampere e nder balɗe sappo . Kono gomɗin haa maayaa , ɗun mi yeɗete meetelol ngurndan ngol .
Mo no mari nowru , yo jento ko Ruuhu Allaahu on woni wowlande mofte ɗen kon . Kala fooluɗo , mayde ɗimmere nden hewtoytaa mo few . »
« Windan kadi malaa'ikaajo moftal wongal Pergaama ngal , wi'aa : E hino ko Jogiiɗo kaafa welka ka mbelɗe ɗiɗi kan wi'i moftal ngal kon :
Miɗo andi ka hoɗuɗaa ɗon , ko ɗon jullere Ibuliisa nden woni . Hiɗa jogitii innde an nden , awa kadi a hayfinaali ko gomɗinɗaa mi kon , hay ɲande oo seeditantooɗo lan sella-findeejo , wi'eteeɗo Antipaasu , waraa ka mon , ɗun ko e ndee wonunde Ibuliisa .
Kono no woodi ton ko mettimmi e maa . Hiɗa mari ton yimɓe jogitiiɓe jannde Bal'ama nden , on jannunooɗo oo wi'eteeɗo Balaka fegginirgol Banii-Isra'iila'en ɲammingol ɓe tebbeeli sakkanaaɗi sanamuuji , jokkina ɓe jinaa .
Wano non an kadi , hiɗa mari jogitiiɓe jannde jokkuɓe laawol Nikola ɓen .
Awa tuubu , si hinaa ɗun , miɗo ara e maa ko neeɓaa , mi haɓira ɓe kaafa hunduko an kon .
Mo no mari nowru , yo jento ko Ruuhu Allaahu on woni wowlande mofte ɗen kon . Fooluɗo on , mi neeminay mo manna suuɗiiɗo , mi yeɗa mo kadi hayre raneere , hara no windii e nden hayre innde heyre nde hay gooto andaa si wonaa on hendiiɗo nde . »
« Windan kadi malaa'ikaajo moftal wongal Saayatiira ngal , wi'aa : E hino ko Ɓiɗɗo Alla on , on mo gite mun wa'i wa joyngol yiite , koyɗe mun wa'i wa sila-dane wi'i moftal ngal kon :
Miɗo andi kuuɗe maa ɗen e giggol maa ngol e gomɗinal maa ngal e golle maa ɗen e ŋaɲɲaare maa nden . Awa kadi miɗo andi kuuɗe maa sakkitore ɗen no ɓuri arane ɗen ɗuuɗude .
Kono feloore nde mi jogani-maa nden , ko ko accuɗaa oo debbo wi'eteeɗo Yeezabeela , wi'itiiɗo ko annabaajo , janni faljini kurkaaɗi an ɗin kon fii yo ɓe jokku jinaa , ɓe ɲaama tebbeeli sakkanaaɗi sanamuuji .
Mi okkii mo saa'i fii no o tuubira , kono o faalaaka tuubude on jinaa makko .
E hino miɗo wallinirde mo tampere tiiɗunde , kanko e ɓe o jinidaynoo ɓen , si hinaa taw hara ɓe tuubu ɗen kuuɗe maɓɓe .
E hoore ɗun , mi waray iwtirɓe ɓaawo makko ɓen , ɗun mofte ɗen fow anday ko min woni liɲoowo miijooji e liɲoowo ɓerɗe , awa kadi mi yoɓay mo kala e mon njoddi kuuɗe mun .
Kono onon ɓee ɓe Saayatiira heddiiɓe , ɓe jokkaali nden jannde fenandeere , onon ɓe andaali ko woɓɓe wi'ata ko gundooji lugguɗi Ibuliisa kon , mi alaa fawude on dongal goo ,
si wonaa yo on tamu ko jogiɗon kon satta haa nde mi aroyi .
Kala fooluɗo , ɲentini kuuɗe an ɗen haa ka rawnoode , mi okkay mo bawgal wano min kadi mi hendornoo non e juuɗe Ben an , o laamoo e hoore leƴƴi ɗin , o aynira ɗi labbooru njandi , hara ndun munciray ɗi wa payanɗe leydi , mi jonna mo kadi jaawiire subaka nden .
Mo no mari nowru , yo jento ko Ruuhu Allaahu on woni wowlande mofte ɗen kon . »
« Windan kadi malaa'ikaajo moftal wongal Sardiisa ngal , wi'aa : E hino ko Jogiiɗo ruuhuuji Alla ɗin jeeɗiɗi e koode ɗen jeeɗiɗi wi'i moftal ngal kon : Miɗo andi kuuɗe maa ɗen , miɗo andi kadi no wi'aa ko a wuuruɗo , kono ko a mayɗo .
Finu , tiiɗinaa ko heddii kon , ɗun ko ko faandii maayude kon , sabu mi yiiraali kuuɗe maa ɗen wa timmuɗe yeeso Alla an on .
Anditu no nanirɗaa Kibaaru Moƴƴo on non , e no hendorɗaa mo non . Ɗoftoɗaa mo , tuubaa ! Si a finaali , mi arday wa ngujjo , awa kadi a andataa ko e saa'i hombo mi arata , mi juhe .
Kono hiɗa mari yimɓe seeɗaaɓe Sardiisa ɗon , ɓe tuuninaali conci mun ɗin . Ɓe yaaday e an , hara hiɓe ɓornii daneeji , ko fii hiɓe handi e ɗun .
Ko wano non kadi , fooluɗo on ko conci daneeji ɓornoytoo , awa kadi mi montoytaa innde makko nden ka deftere ngurndan . E hoore ɗun , mi qirritoyto innde makko nden yeeso Ben an e yeeso malaa'ikaaɓe mun ɓen .
Mo no mari nowru , yo jento ko Ruuhu Allaahu on woni wowlande mofte ɗen kon . »
« Windan kadi malaa'ikaajo moftal wongal Filadelfii ngal , wi'aa : E hino ko Seniiɗo on daalani moftal ngal kon , ɗun ko on Goongaajo , jogiiɗo saabi Daawuuda on , on mo tawata ko o udditi kon , hay gooto waawataa sokude , e ko o soki kon , hay gooto waawataa udditude :
Miɗo andi kuuɗe maa ɗen . Awa e hino , mi waɗii baafal udditiingal yeeso maa , ngal hay gooto waawataa ombude . A ɗoftike daalol an ngol , a yeddaali innde an nden , wonaa fii kala a ɗuuɗaa fiira .
Awa mi addante ɓee yimɓe moftal Ibuliisa , wi'itiiɓe Yahuudiyankeeɓe , hara ɓe fenay , hinaa ɓe ɗun . Mi adday ɓe haa ka ley koyɗe maa , ɓe jiccoo , ɓe anda wonde miɗo yiɗu-maa .
Ɓay a huutorii ŋaɲɲaare nde mi yamir-maa nden , min kadi mi dandoyte ndee tampere faandiinde arude e hoore aduna on fow fii ndarndagol hoɗuɓe ka aduna ɓen .
Miɗo ara ko neeɓaa . Tamu fota ko jogiɗaa kon fii wota hay gooto ƴettu meetelol maa ngol .
Kala fooluɗo , mi waɗay mo doosal ka suudu Alla an on , hara o yaltataa ɗon hande kadi . Mi winday innde Alla an on e hoore makko , e innde saare Alla an on , ɗun ko saare Yerusalaam heyre iwroore e Alla , tippoo iwrude ka kammu , mi winda kadi innde an heyre nden e hoore makko .
Mo no mari nowru , yo jento ko Ruuhu Allaahu on woni wowlande mofte ɗen kon . »
« Windan kadi malaa'ikaajo moftal wongal Laa'udiisa ngal , wi'aa : E hino ko wi'eteeɗo Aamiina on , on seedeejo sella-findeejo goongaajo , ɗun-le ko on wonɗo ɓundu tageefo Alla ngon , wi'i moftal ngal kon :
Miɗo andi kuuɗe maa ɗen , a wulaa , a ɓuuɓaa . Sago an ko yo a wonu wuluɗo maa ɓuuɓuɗo .
Ko ɗun waɗi , ɓay hinaa a hay huunde e ɗun , a wulaa , a ɓuuɓaa , mi tuutirte hunduko an kon .
Hiɗa wi'itii galo , alɗuɗo , mo ŋakkiraaka hay huunde , hara-le a andaa ko a tampuɗo , yurmuɗo , baaso , bunɗo , holɗo .
Min mi waajike ma soodugol kaŋŋe laɓɓiniraaɗe yiite e juuɗe an fii no laatoraa galo , soodaa kadi conci daneeji ko ɓornoɗaa e juuɗe an fii wota hersa kolngal maa ngal feeɲu , e lekki ko wujaa ka gite maa fii no yi'iraa .
Kala ɓen ɓe mi yiɗi , mi felay ɓe , mi wurta . Awa jooni wakkilo , tuubaa .
Awa e hino lan , miɗo darii ka takko baafal , miɗo hoɗɗaade . Kala on nanuɗo hawa an kan , udditi baafal mun , mi naatay ka ontigi , mi ɲaamida e makko , ontigi kadi ɲaamida e an .
Kala fooluɗo , mi yeɗay mo jooɗodugol e an ka jullere an laamu , wano min kadi mi fooliri non , mi jooɗodi e Ben an ka jullere makko laamu .
Mo no mari nowru , yo jento ko Ruuhu Allaahu on woni wowlande mofte ɗen kon . »
Ɓawto ɗun mi yi'i dambugal no udditii ka kammu . Hawa ka mi adinoo nanude kan , ɗun ko hawa wa'itayka wa hawa liital , ka wi'immi : « Ƴawu ɗoo , mi holle ko saatii aroyde kon onsay . »
Tun Ruuhu Allaahu on tippii e an . Onsay mi yi'i jullere laamu ka kammu , tawi goɗɗo no jooɗii e nden jullere .
On Jooɗiiɗo ɗon no jalbiri wa hayre hittunde wi'eteende yasbe e hayre goo kadi no wi'ee sardiire . Tawi yaroowol ndiyan jalbirngol wa hayre hittunde goo wi'eteende zumuruudu no hundunoo nden jullere .
Tawi kadi julle laamu noogay e nay no hundunoo nden jullere laamu , awa kadi mawɓe noogay e nayo , ɓorniiɓe daneeji , taaruɓe meetelli kaŋŋe , no jooɗinoo e majje .
Tawi maƴanɗe no yalta e nden jullere laamu , wonduɗe e digge e parɲitte . Tawi kadi lampuuji jeeɗiɗi huɓɓuɗi no yeeso nden jullere laamu , ɗin-le ko ruuhuuji Alla ɗin jeeɗiɗi .
Tawi ko wa'i wa baharu laaɓirɗo wa biini , jalbiri wa jaaman , no yeeso nden jullere laamu . Tawi tagooje nay wuuruɗe , mari gite yeeso e ɓaawo , no taarii , hunditi nden jullere laamu .
Tagoore aranere nden no wa'i wa ngayuuri , ɗimmere nden no wa'i wa kalaldi nagge , yeeso tammere nden no wa'i wa yeeso aaden , nayaɓere nden no wa'i wa simbirre wiiraynde .
Nde kala e ɗen tagooje nay wuuruɗe no mari gabitanji jeegoo maruɗi gite nder e ɓaawo . Jemma e ɲalorma ɗe alaa taƴindirde wi'ugol : « Seniiɗo , Seniiɗo , Seniiɗo , ko Alla Joomiraaɗo Jom Bawgal on , ɗun ko on Woodaaɗo e on Woodanooɗo e on Aroyoowo . »
Nde ɗee tagooje nay wuuruɗe mawnini , teddini , jarni on Jooɗiiɗo e nden jullere laamu woo , ɗun ko on Wuuruɗo haa poomaa ,
onsay ɓen mawɓe noogay e nayo kadi jiccoo yeeso on Jooɗiiɗo e nden jullere laamu , ɓe sujjana on Wuuruɗo haa poomaa , ɓe liɓa kadi meetelli maɓɓe ɗin yeeso nden jullere laamu , hara hiɓe wi'a :
« Yaa an Joomiraaɗo Alla amen , hiɗa handi e darja e teddungal e mbawdi , ko fii ko an tagi kala huunde . Awa kadi ko e faale maa ɗun fow tagiraa , woodaa . »
Ɓawto ɗun mi yi'i kadi on Jooɗiiɗo ka jullere laamu no jogii ka jungo mun ɲaamo deftere windaande nder e ɓaawo , taggaa , notiraa toɓɓe kaaɲe jeeɗiɗi .
Tun mi yi'i malaa'ikaajo tiiɗuɗo no ewnoo ko tiiɗi , wi'a : « Ko hombo handi e hoɓɓitugol ɗee notanɗe ndee deftere taggaande , uddita nde ? »
Tawi waawuɗo nde udditude ndaara alaa ka kammu , alaa ka hoore leydi maa ka nder leydi .
Onsay mi wulli fota , ɓay tawii hay gooto handaa e udditugol nden deftere taggaande , hinaa fere ndaara nde .
Onsay goɗɗo e ɓen mawɓe wonnooɓe ɗon wi'immi : « Wota a wullu . Awa e hino Ngayuuri bolondaa Yahuuda ndin , ɗun ko Geeƴol Daawuuda ngol , foolii haa waawii hoɓɓitude notanɗe ɗen jeeɗiɗi , uddita deftere taggaande nden .
Ontuma mi yi'i Baalun wa'itaykun wa waraakun , no darii hakkunde nden jullere laamu e tagooje nay wuuruɗe ɗen e mawɓe ɓen . Tawi hikun mari galaaɗi jeeɗiɗi e gite jeeɗiɗi , tawi ko ɗin woni ruuhuuji jeeɗiɗi ɗi Allaahu on immini e leydi ndin fow .
Kun Baalun ari , hendii nden deftere wonde ka jungo ɲaamo on Jooɗiiɗo ka jullere laamu .
Ɓay Baalun kun hendike deftere nden , ɗen tagooje nay wuuruɗe e mawɓe ɓen noogay e nayo ari jiccii yeeso kun Baalun . Tawi mo kala e ɓen no jogii hoddu , e pelette kaŋŋe heewuɗe urngallooji , ɗi tawata ko torndeeji gomɗinɓe ɓen .
Hiɓe beytoraynoo beytol kesol , wi'a : « Hiɗa handi e hendagol ndee deftere , hoɓɓita notanɗe mayre ɗen , ko fii a waranooma . Awa kadi ko ƴiiƴan maa ɗan sottiranɗaa Alla yimɓe jeyaaɓe e kala bolondaa e kala haala e kala jamaa e kala leɲol .
A waɗii ɓe laamateeri e yottinooɓe sadaka fii kurkanagol Alla men on , awa ɓen laamoto ka aduna . »
Ɓawto ɗun mi nani hawa malaa'ikaaɓe ɗuuɗuɓe , mi yi'i kadi hiɓe hunditi jullere laamu nden e tagooje wuuruɗe ɗen e mawɓe ɓen , tawi ɗuuɗeendi maɓɓe ndin ko dente ɗe guluuje guluuje .
Tawi ɓen no ewnoo ko tiiɗi , wi'a : « Kun Baalun waraakun no handi e heɓugol bawgal e ngalu e faamu e doole e teddungal e darja e mantoore . »
Onsay mi nani kala ko tagaa , ko woni ka kammu e ka hoore leydi e ka nder leydi e ka baharu , e tagu ngun fow , no wi'a : « Mantoore e teddungal e mangu e bawgal yo wonan on Jooɗiiɗo ka jullere laamu , e Baalun kun , haa poomaa ! »
Tawi tagooje nay wuuruɗe ɗen no wi'a : « Aamiina ! » Onsay tawi mawɓe ɓen kadi no jiccotonoo , sujja .
Onsay mi yi'i Baalun kun no hoɓɓita wonnde e ɗen notanɗe jeeɗiɗi . Mi nani wonnde e ɗen tagooje nay wuuruɗe no wowlira wa hawa farɲitere , wi'a : « Aru ! »
Mi ndaari , mi tawi e hino puccu ranewu . Tawi waɗɗinooɗo ngu on no jogii laaɲal , o jonnaa meetelol , o yaari wa fooloowo e fii foolugol .
Ɓay kun hoɓɓitii notannde ɗimmere nden , mi nani tagoore ɗimmere wuurunde nden no wi'a : « Aru ! »
Ɗon kadi puccu goo yalti , tawi hingu wojjiri wa yiite . Waɗɗinooɗo ngu on hendii bawgal ittugol ɓuttu ngun ka hoore leydi fii no yimɓe ɓen warindirira . O jonnaa kaafa njana .
Ɓay Baalun kun hoɓɓitii notannde tammere nden , mi nani tagoore tammere wuurunde nden no wi'a : « Aru ! » Mi ndaari , mi tawi e hino puccu ɓalewu . Tawi waɗɗinooɗo ngu on no jogii balansi ka jungo mun .
Mi nani ko wa'itata wa hawa iwruka e hakkunde ɗen tagooje nay wuuruɗe , no wi'a : « Sariyaare wootere ngawri ko dinaruuru wooturu , awa kadi sariyaare tati muutiri ko dinaruuru wooturu , kono nebban ɗan e njaram ɗan wota a bonnu ! »
Ɓay kun hoɓɓitii notannde nayaɓere nden , mi nani hawa tagoore nayaɓere wuurunde nden no wi'a : « Aru ! »
Mi ndaari , mi tawi e hino puccu fultiingu . Waɗɗinooɗo ngu on no wi'ee Mayde , tawi jahannama no jokki mo . Ɓe jonnaa bawgal e hoore peccun nayaɓun kun ka leydi fii mulirgol yimɓe ɓen kaafa e heege e ɲabbeeli e kulle buruure ɗen ka leydi .
Ɓay kun hoɓɓitii notannde jowaɓere nden , mi yi'i ka ley layyorde wonkiiji waranooɓe ɓen sabu humagol maɓɓe e daaluyee Alla on e seeditoore nde ɓe waɗi nden .
Tawi hiɗi ewnotonoo ko tiiɗi , wi'a : « Yaa an Joomiraaɗo Seniiɗo , Goongaajo , e hara ko haa honde tuma nennotoɗaa ɲaawugol hoɗuɓe ka aduna ɓen , yottanoo ƴiiƴan amen ɗan ? »
Mo kala e maɓɓe jonnaa dolokke daneejo , ɓe wi'aa yo ɓe fowto kadi e nder saa'ihun , haa tuma adadu gollidooɓe e maɓɓe ɓen e musiɓɓe maɓɓe wariroyteeɓe wa maɓɓe ɓen timmi .
Onsay mi yi'i Baalun kun no hoɓɓita notannde jeegaɓere nden . Dimbannde leydi tiiɗunde waɗi , naange ngen ɓawliri wa bagi sacciraaɗo leeɓi ɓaleeji , lewru ndun fow kadi wa'i wa ƴiiƴan .
Tawi koode ɗen ka kammu no saamude ka leydi , wa kuraaje wonɗe saamude nde hendu tiiɗundu dimbi kurahi .
Tawi kammu ngun no dira taggora wa gatal , awa kadi pelle ɗen e suriije ɗen fow dirti ka wonnoo ɗon .
Lamɓe aduna ɓen e tedduɓe ɓen e hooreeɓe suufaaɓe ɓen e alɗuɓe ɓen e dolnuɓe ɓen e jiyaaɓe ɓen fow e rimɓe ɓen no suuɗoyii ka pammeeje e ka lombi pete pelle ,
e hoore hiɓe wi'a pelle ɗen e pete ɗen : « Yanee e hoore amen , suuɗon men gite oo Jooɗiiɗo ka jullere laamu e tikkere Baalun kun !
Ko fii ɲalaande mawnde tikkere maɓɓe nden arii , e ko hombo waawata nde dartaade ? »
Ɓawto ɗun mi yi'i malaa'ikaaɓe nayo no darii e coɓɓuli leydi ndin nay , hiɓe jogitii keneeli cenɗe aduna on nay fii wota hendu wifu e hoore leydi ndin e ka hoore baharu e hoore leggal woo kadi .
Onsay mi yi'i kadi malaa'ikaajo goo no iwra ka funnaange , himo wondi e maande Alla Wuuruɗo on . O ewnii ko tiiɗi ɓen malaa'ikaaɓe nayo , yeɗanooɓe waɗugol bone ka leydi e ka baharu , o wi'i :
« Wota on meemu leydi ndin e baharu on e leɗɗe ɗen , haa men waɗa maande ka tiiɗe kurkaaɗi Alla men on . »
Awa kadi mi nani adadu maandinaaɓe ɓen . Ko ɓe guluuje teemedere e cappanɗe nayo e nayo e nder bolondaaji Banii-Isra'iila'en ɓen fow :
Ka bolondaa Yahuuda , ko ɓe guluuje sappoo e ɗiɗo maandinaa , ka bolondaa Ruubaynu , ko ɓe guluuje sappoo e ɗiɗo , ka bolondaa Gaada , ko ɓe guluuje sappoo e ɗiɗo ,
ka bolondaa Asiira , ko ɓe guluuje sappoo e ɗiɗo , ka bolondaa Naftali , ko ɓe guluuje sappoo e ɗiɗo , ka bolondaa Manasse , ko ɓe guluuje sappoo e ɗiɗo ,
ka bolondaa Sim'uunu , ko ɓe guluuje sappoo e ɗiɗo , ka bolondaa Lewi , ko ɓe guluuje sappoo e ɗiɗo , ka bolondaa Yassaakara , ko ɓe guluuje sappoo e ɗiɗo ,
ka bolondaa Zabuluunu , ko ɓe guluuje sappoo e ɗiɗo , ka bolondaa Yuusufu , ko ɓe guluuje sappoo e ɗiɗo , ka bolondaa Buniyamiinu kadi , maandinaaɓe ɓen ko ɓe guluuje sappoo e ɗiɗo .
Ɓawto ɗun mi ndaari , mi tawi e hino jamaa moolanaaɗo , mo hay gooto waawataa limude , mo leƴƴi ɗin fow , mo bolondaaji ɗin fow , mo jamaaji ɗin fow e mo haalaaji ɗin fow , no darii yeeso jullere laamu nden e yeeso Baalun kun . Hiɓe ɓornii conci daneeji , hiɓe jogii baape tugi ka juuɗe maɓɓe ,
hiɓe ewnoo ko tiiɗi , wi'a : « Kisiyee on ko e Alla men on iwri , on Jooɗiiɗo ka jullere laamu , e Baalun kun ! »
Tawi kadi malaa'ikaaɓe ɓen fow no darii hunditi jullere laamu nden e mawɓe ɓen e tagooje nay wuuruɗe ɗen , hiɓe jiccotonoo yeeso jullere laamu nden , ɓe sujjana Alla
e hoore hiɓe wi'a : « Aamiina ! Mantoore e mangu e faamu e jaaroore e teddungal e bawgal e doole , ko Alla men on wonani haa poomaa . Aamiina ! »
Onsay goɗɗo e mawɓe ɓen ƴetti haala kan , wi'immi : « Ko homɓe woni ɓee ɓorniiɓe conci daneeji , e ko honto ɓe iwi ? »
Mi jaabii mo , mi wi'i : « Koohoojo an , an hiɗa andi . » Onsay o wi'immi : « Ko ɓen woni iwɓe e satteende mawnde nden , ɓe wuppii conci maɓɓe ɗin , ɓe rawnini ɗi ka ƴiiƴan Baalun kun .
Ko ɗun waɗi si : Hiɓe ka yeeso jullere laamu Alla , hiɓe rewa mo jemma e ɲalorma ka suudu makko . Jooɗiiɗo on ka jullere laamu ɗuwiray ɓe suudu mun ndun .
Ɓe weeletaake hande kadi , ɓe ɗonɗetaake hande kadi , naange ngen hewtataa ɓe hande kadi , nguleendi woo kadi hewtataa ɓe .
Ko fii Baalun wonkun kun ka tumbo jullere laamu ornay ɓe , ardoo ɓe ka ɓulli ndiyan ngurndan ɗan , awa kadi Alla fittay kala gonɗi wonɗi ka gite maɓɓe . »
Ɓay Baalun kun hoɓɓitii notannde jeeɗiɗaɓere nden , deeƴannde waɗi ka kammu wa feccere saa'i .
Mi yi'i malaa'ikaaɓe njeeɗiɗo , dariiɓe yeeso Alla ɓen , no jonnee liite jeeɗiɗi .
Malaa'ikaajo goo ari , woni ka layyorde , tawi himo jogii tindohun sunnirkun urngallooji tafiraakun kaŋŋe . O jonnaa urngallooji buy fii sakkodugol ɗi e torndeeji gomɗinɓe ɓen fow ka layyorde tafiraande kaŋŋe wonde yeeso jullere laamu nden .
Curki urngallooji ɗin wondude e torndeeji gomɗinɓe ɓen ƴenti e juuɗe malaa'ikaajo on yeeso Alla .
Malaa'ikaajo on ƴetti tindohun sunnirkun urngallooji kun , hebbini kun yiite layyorde nden , o bugii ka hoore leydi . Parɲitte waɗi , e digge e maƴanɗe e dimbannde leydi .
Malaa'ikaaɓe njeeɗiɗo , joginooɓe liite ɗen jeeɗiɗi , hebulanii wuttugol ɗe .
Arano on wutti liital mun ngal . Marmalle e yiite jillunge ƴiiƴan waɗi , bugaa ka leydi . Peccun tammun leydi ndin e peccun tammun leɗɗe ɗen sumi , huɗo hecco kon fow sumi .
Malaa'ikaajo ɗimmo on kadi wutti liital mun ngal . Ko nanditata e fello moolanaango huɓɓungo bugaa ka baharu . Feccere tammere baharu on wonti ƴiiƴan ,
feccere tammere ko tagaa ko wuuri ka nder baharu kon muli , feccere tammere e laaɗe ɗen lancii .
Malaa'ikaajo tammo on kadi wutti liital mun ngal . Hoodere moolanaande huɓɓirnde wa jowlol iwi ka kammu , yani e feccere tammere maaje ɗen e ɓulli ndiyan ɗin .
Tawi innde nden hoodere ko Afsantiina . Feccere tammere di'e ɗen waylii , wonti ko haaɗi . Yimɓe buy maayiri sabu ɗan ndiyan haaɗuɗan .
Malaa'ikaajo nayaɓo on kadi wutti liital mun ngal . Feccere tammere naange ngen piyaa , wondude e feccere tammere lewru ndun e feccere tammere koode ɗen , fii no feccere tammere ɗin ndayguuji niɓɓitira , e no feccere tammere jalbeendi ɲallal ngal mutira , jemma on kadi wano non .
Mi ndaari , tawi simbirre no wiira ka weeyo dow . Mi nani hinde wi'a e hawa tiiɗuka : « Bone , bone , bone wonanii hoɗuɓe ka aduna ɓen sabu hito ɗeya liite ɗe malaa'ikaaɓe ɓen tato faandii wuttude ! »
Malaa'ikaajo njowaɓo on kadi wutti liital mun ngal . Mi yi'i hoodere no iwi ka kammu , yani ka leydi . Nde jonnaa saabiwal gaygii ngin alaa kattudi ngin .
Nde udditi gaygii ngin alaa kattudi ngin , yalti ka nder gaygii ton curki , wa curki beembal yiite moolanaangal . Naange ngen e yaasi on niɓɓitiri sabu curki ngin gaygii .
Immorde e kin curki , kanuuji yalti ka leydi , ɗi jonnaa bawgal sifa bawgal jahe ɗen ka leydi .
Ɗi wi'aa , wota ɗi meemu kuɗol woo ka leydi e kala ko hecciɗi e kala leggal , kono ko yimɓe ɓe alaa maande Alla nden ka tiiɗe mun tun ɗi meemata .
Kono ɗi yamiraa wota ɗi waru ɓe , kono yo ɗi tampin ɓe e nder lebbi jowi , tawi tampere ko ɗi waɗaynoo kon ko wa tampere yaare si fiɗii goɗɗo .
E nder ɗen balɗe ɗon , yimɓe ɓen ɗaɓɓay mayde nden , kono ɓe yi'ataa nde few . Ɓe suɓoto mayde , kono mayde nden doga ɓe woɗɗitoo .
Ɗin kanuuji no nandita e pucci eltaaɗi fii hare . Tawi no ka ko'e majji ko nanditata e meetelli kaŋŋe , geece majji on no nandita e geece neɗɗanke .
Hiɗi mariri sukundu wa debbo , ɲiiƴe majji on kadi no nandita e ɲiiƴe ngayuuje .
Tawi hiwitorɗi ɓerɗe majji on no wa'i wa beɗi njandi , e hitooji gabitanji majji on kadi no nandita e hito giri-giriije ɗe pucci ɗuuɗuɗi pooɗata , no dogana hare .
Tawi bukki majji on no mari ndompe wa ɗe jahe ɗen , tawi bawgal ko ɗi tampiniraynoo yimɓe ɓen kon e nder lebbi jowi ko ka bukki majji woni .
Tawi ko wonani ɗi lanɗo ko malaa'ikaajo gaygii ngin alaa kattudi ngin , mo tawata innde mun e haala Yahuudiyanke ko « Abaduuna » , innde makko nden kadi e haala Gereekiyanke ko « Apoliyon » .
Bone arano on feƴƴii , awa boneeji ɗiɗi no arude ɓawto ɗun .
Malaa'ikaajo jeegaɓo on kadi wutti liital mun ngal , mi nani hawa no iwa e coɓɓi nay layyorde tafiraande kaŋŋe wonde nden yeeso Alla ,
no wi'a malaa'ikaajo njeegaɓo joginooɗo liital ngal : « Firtu malaa'ikaaɓe nayo haɓɓaaɓe ka maayo njano Furaatiwol ɓen ! »
Ɓen malaa'ikaaɓe nayo , hebulaninooɓe fii on saa'i e nden ɲalaande e ndun lewru e nden hitaande , firtaa , fii warugol feccere tammere e yimɓe ɓen .
Mi nani adadu waɗɗinooɓe pucci fii hare ɓen ko ɓe guluuje noogayo laabi guluuje sappo .
E hino no mi yi'iri non pucci ɗin e waɗɗinooɓe ɗi ɓen e nder feɲɲinannde nden : tawi waɗɗinooɓe ɗi ɓen no jogii hiwitorɗe ɓerɗe wojjirayɗe wa yiite , mbulorɗe wa baka e wa'itayɗe wa nete . Tawi ko'e pucci ɗin no nandita e ko'e ngayuuje , yiite e curki e mbollan yiite no yalta ka kundule majji .
Peccun tammun e yimɓe ɓen wariraa ɗii albala'uuji ɗoo tati , ɗun ko koo ko yaltata ka kundule majji , ɗun ko yiite ngen e curki kin e mbollan yiite ɗan .
Ko fii bawgal pucci ɗin ko ka kundule majji e ka bukki majji woni . Bukki majji on no nandita e bolle , hiɗi mari ko'e ko ɗi waɗira bone .
Yimɓe heddinooɓe ɓe wariraaka ɗin albala'uuji ronki tuubude kuuɗe ɗe ɓe waɗiri juuɗe maɓɓe ɗen . Ɓe accaano sujjangol jinnaaji ɗin e sanamuuji tafiraaɗi kaŋŋe e kaalisi e sila e kaaƴe e leɗɗe , ɗi waawataa yi'ude maa wowlude maa yahude .
Ɓe ronki tuubude kadi fii ko ɓe itti ko'e kon , e mbilankaaku maɓɓe ngun e jeeno maɓɓe ngon e guyaale maɓɓe ɗen .
Mi yi'i malaa'ikaajo goo dolnuɗo no iwra ka kammu , no ɓornii duulere , no hippii yaroowol ndiyan ngol . Yeeso makko ngon no wa'ita wa naange ngen , koyɗe makko ɗen kadi no wa'ita wa tugaale yiite .
Himo jogii deftun udditaakun ka jungo makko . O tippi koyngal makko ɲaamal ngal ka baharu , nanal ngal ka leydi .
O ewnii ko tiiɗi wano ngayuuri riggorta . E nder ko o ewnii kon , parɲitte ɗen jeeɗiɗi waɗi hito .
Ɓay parɲitte ɗen jeeɗiɗi waɗii hito , tawi miɗo hebulanii windugol , kono mi nani hawa ka kammu , no wi'a : « Waɗu gundoo ko parɲitte ɗen jeeɗiɗi wi'i kon , hara a windaali . »
Awa kadi on malaa'ikaajo , mo mi yi'unoo no tippi ka ndiyan e ka leydi , towni jungo mun ɲaamo ngon , fewtini ka kammu .
O woondiri on Wuuruɗo haa poomaa , on Taguɗo kammu e ko woni ton , tagi leydi e ko woni e mun , tagi baharu e ko woni e mun kon , wonde uuda alaa hande kadi .
Kono e nder balɗe ɗe malaa'ikaajo njeeɗiɗaɓo on faandii wuttugol liital ngal , gundoo Alla on laatoto wano o feɲɲinirannoo non kurkaaɗi makko ɗin , ɗun ko annabaaɓe ɓen .
Onsay hawa , ka mi nanunoo kan iwrude ka kammu , wi'irimmi nii kadi : « Yahu , ƴettaa kun deftun udditaakun e jungo oo malaa'ikaajo tippuɗo ka baharu e ka leydi . »
Mi yahi ka malaa'ikaajo on , mi wi'i yo o jonnan deftun kun . O wi'immi : « Ƴettu kun , ɲaamaa . Kun hebbinay reedu maa ndun ko haaɗi , kono kun weliray wa njuuri ka hunduko maa . »
Mi ƴetti deftun kun e juuɗe malaa'ikaajo on , mi ɲaami . Kun weliri ka hunduko an wa njuuri , kono ɓay mi ɓennii kun , reedu an ndun heewi ko haaɗi .
Mi wi'aa kadi : « Hiɗa haani haalude kadi ko Alla longin maa ko yowitii e jamaaji buy e leƴƴi buy e haalaaji buy e lamɓe buy . »
Mi jonnaa kadi kuɗol kalin nanditayngol e sawru , mi wi'aa : « Immo etaa suudu Alla ndun e layyorde nden , limaa rewooɓe ton ɓen .
Kono dingiral suudu Alla ndun , accu ɗun feere , wota a etu ɗun , ko fii ɗon yeɗaama ɓe gomɗinaa ɓen , ɓe yaaɓay saare hormorde nden e nder lebbi cappanɗe nay e ɗiɗi .
Mi newnanay seedeeɓe an ɓorniiɓe conci heynorɗi ɓen ɗiɗo , haalugol ko mi longini ɓe e nder balɗe wuluure e teemeɗɗe ɗiɗi e cappanɗe jeego . »
Ko ɓen woni leɗɗe zaytuuni ɗen ɗiɗi e joɗɗinirɗe pitilli ɗen ɗiɗi wonɗe yeeso Joomiraaɗo leydi ndin .
Si goɗɗo no faalaa ɓe waɗude ko boni , yiite yaltay ka kundule maɓɓe , ɲaama ayɓe maɓɓe ɓen . Ko nii kala faalaaɗo ɓe waɗude ko boni warirte .
Hiɓe mari bawgal ombugol kammu ngun fii wota ndiyan aru e balɗe ɗe ɓe haalata ko Alla longini ɓe kon . Hiɓe mari kadi bawgal waylugol di'e ɗen ƴiiƴan , e libugol ka hoore leydi kala noone ɲabbeeli saa'i mo ɓe faalaa woo .
Nde ɓe timminoyi seeditoore maɓɓe nden , kullii iwroyayngii ka gaygii ngin alaa kattudi ngin haɓoyay ɓe , ngii foola ɓe , ngii wara .
Fureeji maɓɓe ɗin luttay ka ballangal nden saare mawnde nde Joomi maɓɓe on fempanoo e mun . Nden saare no jammaa Saduuma maa Misira .
Yimɓe jamaaji ɗin fow e bolondaaji ɗin fow e haalaaji ɗin fow e leƴƴi ɗin fow ndaaray fureeji maɓɓe ɗin e nder balɗe tati e feccere , ɓe saloo yo ɓe surre .
Hoɗuɓe ka aduna ɓen weltoyoo fii mayde maɓɓe nden , ɓe wona e nder weltaare , ɓe neldindira , ko fii ɓen annabaaɓe ɗiɗo lettii yimɓe ɓen ka leydi .
Ɓay balɗe tati e feccere ɗen feƴƴii , foofaango ngurndan iwrungo e Alla naati e ɗin fureeji , ɓe immii , ɓe darii , onsay kulol moolanaangol heɓi ɓen yi'unooɓe ɗun .
Ɓe nani hawa tiiɗuka ka kammu , no wi'a ɓe : « Ƴawee gaa ! » Ɓe ƴawi ka kammu e nder duulere , ayɓe maɓɓe ɓen yi'i ɓe .
Ko e on saa'i ɗon , dimbannde leydi tiiɗunde waɗi , feccere sappaɓere e saare nden lancii . Yimɓe guluuje njeeɗiɗo maayiri sabu nden dimbannde leydi , heddiiɓe ɓen huli , mawnini Alla Jom kammu on .
Bone ɗimmo on feƴƴii , e hino tammo on no arude .
Malaa'ikaajo njeeɗiɗaɓo on kadi wutti liital mun ngal . Hawaaji tiiɗuɗi nanii ka kammu , no wi'a : « Laamateeri aduna on wontii e juuɗe Joomiraaɗo on e Toɗɗaaɗo makko on , ɗun ko Almasiihu on , o laamoto haa poomaa . »
Tawi mawɓe noogay e nayo , jooɗinooɓe ka julle mun laamu yeeso Alla ɓen , no jiccanii Alla sujjani mo ,
e hoore hiɓe wi'a : « Men jarnii ma , yo Alla Joomiraaɗo , Jom Bawgal , Woodaaɗo e Woodanooɗo , ko huutorɗaa bawgal maa tiiɗungal ngal kon e ko joɗɗinɗaa laamu maa ngun kon .
Hari leƴƴi ɗin seytinii , kono tikkere maa nden arii , wondude e saa'i ɲaawugol mayɓe ɓen , e yoɓugol kurkaaɗi maa ɗin , ɗun ko annabaaɓe ɓen , e laaɓuɓe ɓen e hulooɓe innde maa nden , gila e fanɗuɓe haa e njanɗuɓe , e mulugol mulooɓe leydi ndin ɓen . »
Onsay suudu Alla ndun ka kammu udditii , kankiranwal seeditoore makko nden feeɲi ka suudu makko . Maƴanɗe waɗi , e digge e parɲitte e dimbannde leydi e marmalle tiiɗuɗe .
Maande njannde feeɲi ka kammu : tawi ko debbo ɓorniiɗo naange ngen , lewru ndun no ka ley koyɗe makko , e meetelol ngol koode sappoo e ɗiɗi ka hoore makko .
Tawi ko sowiiɗo , himo sonkude fii muuseendi jibingol ngol .
Maande goo kadi feeɲi ka kammu : tawi e hino ningiwii njanin boɗewii , ngii ko'e jeeɗiɗi e galaaɗi sappo , tawi katanji jeeɗiɗi no e hoore ɗen ko'e .
Tawi bukkol maggii on no fitta feccere tammere koode ɗen ka kammu , bugoo ka leydi . Tawi ngin ningiwii no darii yeeso debbo wonɗo firtaade on fii moɗugol boobo on nde o firtori mo .
O firtii boobo gorko , ardortooɗo leƴƴi ɗin fow labbooru njandi . On boobo makko wippitaa , nawraa ka Alla , ka jullere makko laamu .
Onsay debbo on dogi , yaari ka wulaa , ka o joginoo nokkuure ka Alla eɓɓannoo mo , fii no o dankoree ɗon e nder balɗe wuluure e teemeɗɗe ɗiɗi e cappanɗe jeegoo .
Hare waɗi ka kammu , Miikaa'iilu e malaa'ikaaɓe mun ɓen piiridi e ngin ningiwii . Ningiwii ngin e malaa'ikaaɓe mun ɓen kadi piiridi e maɓɓe .
Kono ngii foolaali , tawi wonunde alanaa ngii ka kammu , kangii e malaa'ikaaɓe maggii ɓen .
Ngin ningiwii njanin , ɗun ko ndiya mboddi araniri wi'eteendi Ibuliisa maa Seytaane , ngin faljingii yimɓe aduna on fow , bugodaa e malaa'ikaaɓe mun ɓen ka leydi .
Onsay mi nani hawa tiiɗuka ka kammu , no wi'a : « Jooni kisiyee iwruɗo e Alla men on arii , wondude e bawgal mun ngal e laamu mun ngun , e laamu Toɗɗaaɗo makko on , ɗun ko Almasiihu on . Ko fii tooɲoowo musiɓɓe men ɓen , on wonnooɗo ɓe tooɲude yeeso Alla jemma e ɲalorma , bugaama .
Ɓe foolirii ngii ƴiiƴan Baalun kun , e sabu kongol seeditoore maɓɓe nden . Awa kadi ɓe ronkaali hebulaade hay yeebugol ngurndan maɓɓe ɗan haa ɓe maaya .
Ko ɗun waɗi , weltee yo kammuuli e onon hoɗuɓe ka kammuuli ! Bone wonanii leydi ndin e baharu on , ko fii Ibuliisa tippike e mon . Himo heewi tikkere , ɓay o andii ko saa'ihun nii heddanii mo . »
Ɓay ngin ningiwii tawii bugaama ka leydi , ngii jokki debbo heɓunooɗo boobo gorko on .
Onsay debbo on yeɗaa gabitanji simbirre mawnde nden , fii ko o wiirira ka wulaa , ka nokkuure makko , ka o danketee ɗon e nder saa'i , e nder saa'iiji e feccere saa'i , ka woɗɗitii mboddi ndin .
Immorde ka sekko mayri , mboddi ndin furi ndiyan wa maayo ɓaawo debbo on , fii no o yoolora ka maayo .
Kono leydi ndin faabii debbo on , ndin leydi udditi hunduko mun kon , ndi yari maayo ngo ngin ningiwii furiri sekko mun kon .
Ngin ningiwii seytinani debbo on , ngii yahi haɓugol luttuɓe e jurriya makko on ɓen , ɗun ko ɓen ɗoftiiɓe yamirooje Alla ɗen , humii e seeditoore Iisaa nden .
Ɓawto ɗun , mi yi'i kullii no saafoo ka nder baharu marngii ko'e jeeɗiɗi e galaaɗi sappo , tawi katanji sappo no e hoore ɗin galaaɗi . Inɗe hoynuɗe Alla kadi no windii e hoore ɗen ko'e .
Ngin kullii ngii mi yi'i no nandita e buutoori , taape maggii on no nandita e taape kullii no wi'ee ursa , sekko maggii on kadi no nandita e sekko ngayuuri . Ningiwii ngin okki ngin kullii doole mun ɗen e jullere mun laamu nden , wondude e bawgal mawngal .
Tawi wonnde e ɗen ko'e maggii no wa'i wa wariraande soppannde , kono on barme waroowo sellinaa . Aduna on fow ŋalɗi , ɓe rewi ngin kullii .
Yimɓe ɓen fow sujjani ningiwii ngin , ɓay ngii jonnii ngin kullii bawgal maggii on . Ɓe sujjani ngin kullii kadi e hoore hiɓe wi'a : « Ko hombo wa'i wa ngin kullii maa hara ko hombo waawi ngii haɓude ? »
Tawi ngin kullii no yeɗaa sekko wowlayko haalaaji mawnintinaare , hoyna Alla , tawi hingii jonnaa bawgal e nder lebbi cappanɗe nay e ɗiɗi .
Hingii udditi sekko maggii on , hingii hoyna Alla , hoyna innde makko nden e wonirdu makko ndun , e ɓen hoɗuɓe ka kammuuli .
Tawi ngin kullii no newnanaa haɓidugol e yimɓe Alla ɓen , foola ɓe . Tawi hingii okkaa bawgal e hoore bolondaaji ɗin fow e jamaaji ɗin fow e kala haala , e hoore leƴƴi ɗin fow kadi .
Tawi hoɗuɓe ka aduna ɓen fow sujjanay ngii , ɗun ko ɓen ɓe innde mun windaaki gila ka fuɗɗoode aduna ka deftere ngurndan wonannde Baalun hettanookun layya kun .
Mo no mari noppi nanirɗi yo nanu !
On mo no hoddiranaa maccinɗinagol , bee o maccinɗinoo . On mo no hoddiranaa warireede kaafa , bee o wariree kaafa . Ko ɗun waɗi si yimɓe Alla ɓen no haani ŋaɲɲaade , gomɗina .
Ɓawto ɗun , mi yi'i kullii goo no sortoo ka nder leydi , marngii galaaɗi ɗiɗi nanditayɗi e galaaɗi ga'un baalun , hingii wowliraynoo wa ningiwii .
Tawi ngin kullii no waɗa bawɗe kullii aranii ngin fow e tawnde maggii . Ngii waɗi feere no leydi ndin e hoɗuɓe e hoore mayri ɓen sujjirana ngiya kullii aranii sellinananoongii barme waroowo .
Ngii waɗi maandeeji moolanaaɗi , haa hay ngii jippini ka leydi yiite iwnge ka kammu yeeso yimɓe ɓen .
Tawi ngin kullii no faljiniraynoo hoɗuɓe ka aduna ɓen maandeeji ɗi ngii yeɗanoo waɗugol ɗin yeeso ngiya kullii aranii , e hoore hingii yamira ɓen yimɓe wonɓe ka aduna yo ɓe waɗu nandolla ngiya kullii soppiranoongii kaafa , kono ngii wuuri .
Ngin kullii yeɗaa bawgal waɗangol ndun nandollaaru ngiya kullii foofaango ngurndan fii no ndun nandollaaru waawira wowlude , ndu wona sabu kala on mo jaɓaali sujjande ndu no wariree .
Ngii karhi kadi fow , gila e fanɗuɓe haa e njanɗuɓe , galo e baaso , dimo e maccuɗo waɗanegol maande ka jungo mun ɲaamo maa ka tiinde ,
hara kadi hay gooto waawataa soodude maa yeeya si alaa nden maande , nden-le ko innde ngin kullii maa adadu innde maggii on .
Ɗoo non , maa faamu : On mo no mari hakkil , yo limu adadu innde ngin kullii , ko fii ko adadu neɗɗanke non . On adadu ko teemeɗɗe jeegoo e cappanɗe jeegoo e jeegoo .
Ɓawto ɗun mi yi'i Baalun kun no darii ka Fello Siyuuna , wondude e yimɓe guluuje teemedere e cappanɗe nayo e nayo , ɓe innde makkun e innde Ben makkun on windii e tiiɗe mun .
Mi nani hawa ka kammu , wa hawa di'e ɗuuɗuɗe maa wa hawa riggannde tiiɗunde , tawi kan hawa ka mi nani no nandita e hito korli ɗi hoɗooɓe hoɗata .
Tawi ɓen hoɗooɓe no beyta beytol kesol yeeso jullere laamu nden e yeeso tagooje nay wuuruɗe ɗen e yeeso mawɓe ɓen . Tawi hay gooto waawataa ekkitaade ngol beytol si hinaa ɓee guluuje teemedere e cappanɗe nayo e nayo , sottanooɓe ka aduna .
Ɗun ko ɓen ɓe tuuninoraali rewɓe , ɓe woni laaɓuɓe , ɓe andaali debbo . Ɓe jokki Baalun kun kala ka kun yaari . Ɓe woni sottaaɓe e hakkunde yimɓe ɓen , ɓe weeɓitanaa Alla e Baalun kun wa ko adaa soɲiteede .
Awa kadi karaaje maɓɓe jantaaki penaale , ɓen ko ɓe aldaa e feloore .
Mi yi'i kadi malaa'ikaajo goo no wiira ka weeyo dow , no jogii Kibaaru Moƴƴo poomayankeejo on fii feɲɲinangol mo hoɗuɓe ka leydi ɓen e kala leɲol e kala bolondaa e kala haala e kala jamaa .
Tawi on malaa'ikaajo no wowla hawa tiiɗuka , wi'a : « Hulee Alla , mawninon mo , ko fii saa'i mo o ɲaawata e mun on hewtii . Awa sujjanee on Taguɗo kammu ngun e leydi ndin e baharu on e ɓulli ndiyan ɗin ! »
Malaa'ikaajo ɗimmo hikkiiɗo e arano on kadi wi'i : « Nde yanii ! Ndee saare Baabiila mawnde mandilinirnde leƴƴi ɗin fow himmeeji jinaa mun , yanii ! »
Malaa'ikaajo tammo hikkiiɗo e aranɓe ɓen ɗiɗo no wowla hawa tiiɗuka , wi'a : « Kala on sujjanɗo kullii ngin e nandolla maggii on , heɓi maande maggii on ka tiinde maa ka jungo mun ,
yaray njaram tikkere Alla nden wancinaaɗan ka ɲeddukun tikkere makko hara ɗan jillaaka , o lettiree kadi mbollan yiite yeeso malaa'ikaaɓe laaɓuɓe ɓen e Baalun kun !
Curki lette maɓɓe ɗen ƴaway haa poomaa , e hoore fowtaare alanaa ɓe jemma e ɲalorma , ɗun non ko kala on sujjanɗo ngin kullii e nandolla maggii on , e kala on heɓuɗo maande innde maggii on . »
Ko ɗun waɗi si yimɓe Alla ɗoftiiɓe yamirooje Alla ɗen , duumii e gomɗingol Iisaa ɓen , no haani ŋaɲɲaade .
Mi nani kadi hawa ka kammu , no wi'a : « Windu wonde : Mayɓe gila jooni no humondiri e Joomi on ɓen ko malaaɓe . » Ruuhu Allaahu on wi'i : « Ko non woniri , ɓe fowtoto golleeji maɓɓe ɗin , ɓay kuuɗe maɓɓe ɗen no jokki ɓe . »
Ɓawto ɗun mi yi'i duulere daneere , tawi nanditayɗo e ɓii-aaden no jooɗii e hoore nden duulere , tawi meetelol kaŋŋe no ka hoore makko , tawi wortowal welngal no ka jungo makko .
Tun malaa'ikaajo goo yalti e suudu Alla ndun ka kammu , no ewnoo ko tiiɗi , wi'a on jooɗiiɗo e nden duulere : « Ƴettu wortowal maa ngal , wa'aa , ko fii saa'i baagol ngol hewtii ! Ko wa'etee kon ka hoore leydi ɓendii ! »
Onsay on jooɗiiɗo e nden duulere fewtini wortowal mun ngal ka leydi , hayli , ko woni ka leydi kon wa'ii .
Malaa'ikaajo goo kadi yalti e suudu Alla wondu ka kammu ndun , tawi on kadi no jogii wortowal welngal .
Tun malaa'ikaajo goo kadi jogiiɗo bawɗe e hoore yiite ngen yalti ka layyorde , o ewnii oya malaa'ikaajo jogiiɗo wortowal welngal ko tiiɗi , o wi'i mo : « Ƴettu wortowal maa welngal ngal , tettaa dukke wiiɲu wonɗe ɗen ka leydi , ko fii ɓiɓɓe majje on ɓendii ! »
On malaa'ikaajo fewtini wortowal mun ngal ka leydi , hayli , o tetti wiiɲuuje wonɗe ɗen ka leydi , o bugii ko o tetti kon ka nder wuugirgal njanal tikkere Allaahu on .
Ɗen wuugoyaa ka sera saare , ƴiiƴan yalti e ngal wuugirgal haa tooweendi majjan hewti lagambe pucci ɗin , junndi ilol majjan on hawri embere kilomeeterji teemeɗɗe tati .
Onsay mi yi'i maande moolanaande ŋalɗinnde goo kadi ka kammu , nden-le ko malaa'ikaaɓe njeeɗiɗo jogiiɓe albala'uuji ɗin jeeɗiɗi . Ko ɗin albala'uuji woni sakkitori ɗin , ko fii ko kanji woni timmoode tikkere Alla nden .
Mi yi'i kadi ko wa'i wa baharu jalbirɗo wa jaaman , jilluɗo yiite . Tawi fooluɓe ngiya kullii e nandolla mun e adadu innde mun nden no darii e hoore on baharu jalbirɗo wa jaaman , hiɓe jogii korli Allaahu on .
Hiɓe beyta beytol Muusaa , on jiyaaɗo Alla , e beytol Baalun kun , hiɓe wi'a : « Yaa an Alla , Joomiraaɗo , Jom Bawgal , kuuɗe maa ɗen ko mawɗe , awa kadi ko hawniiɗe , laawi maa ɗin ko feewuɗi , goonginɗi , yo Lanɗo leƴƴi fow !
Yaa an Joomiraaɗo , hara ko hombo ronkay-maa hulude , maa ronkata mawninde innde maa nden ? Ɓay ko an tun woni Seniiɗo ! Ɓay leƴƴi ɗin fow aray sujjane ! Ɓay kuuɗe maa feewuɗe ɗen feɲɲinaama ! »
Ɓawto ɗun mi yi'i kadi nokkuure hormorde wonde ka nder wonirdu ndu seeditoore nden woni e mun ndun , no udditoo ka kammu .
Tawi malaa'ikaaɓe njeeɗiɗo jogiiɓe albala'uuji ɗin jeeɗiɗi no yalta e nden nokkuure . Tawi ɓen no ɓornii conci laaɓuɗi jalbuɗi , hiɓe daditii dattii kaŋŋe ka fewndo ɓerɗe maɓɓe .
Wonde e ɗen tagooje nay wuuruɗe jonni ɓen malaa'ikaaɓe njeeɗiɗo pelette kaŋŋe jeeɗiɗi heewuɗe tikkere Allaahu on , ɗun ko on Wuuruɗo haa poomaa .
Onsay nden nokkuure hormorde heewi curki sabu mangu Allaahu on e bawgal makko ngal . Tawi hay gooto waawataa naatude e ndun suudu haa ɗin albala'uuji jeeɗiɗi ɗi malaa'ikaaɓe ɓen njeeɗiɗo jogii , timma .
Mi nani kadi hawa tiiɗuka iwrude ka nokkuure hormorde , no wi'a malaa'ikaaɓe ɓen njeeɗiɗo : « Yahee , hibboyon ka leydi ɗen pelette jeeɗiɗi tikkere Alla nden ! »
Arano on yahi , hibbi feletere mun nden ka hoore leydi , tun temmeeje kaanuɗe muusuɗe heɓi ɓe nden maande ngin kullii wonnoo e mun , sujjani nandolla maggii on .
Ɗimmo on kadi hibbi feletere mun nden ka baharu , on baharu wonti ƴiiƴan wa ƴiiƴan mayɗo . Kala ko wuurunoo ka baharu maayi .
Tammo on kadi hibbi feletere mun nden ka maaje e ka ɓulli ndiyan , di'e ɗen wonti ƴiiƴan .
Tun mi nani malaa'ikaajo di'e ɗen no wi'a : « Ko a Feewuɗo , an oo Woodaaɗo e Woodanooɗo , an oo Seniiɗo , sabu ko ɲaawirɗaa nii kon .
Ko fii ɓe hibbiino ƴiiƴan yimɓe Alla ɓen wondude e ƴiiƴan annabaaɓe ɓen , awa jooni a yeɗii ɓe ƴiiƴan ko ɓe yara , hiɓe foddi e ɗun ! »
Mi nani kadi layyorde nden no wi'a : « Hiiyii , yaa an Alla Joomiraaɗo , Jom Bawgal , ɲaawooje maa ɗen ko goongaaje , ko feewuɗe ! »
Onsay nayaɓo on kadi hibbi feletere mun nden ka naange , nge yeɗaa sunnirgol yimɓe ɓen yiite .
Yimɓe ɓen sunniraa nguleendi tiiɗundi , ɓe woni e hoynugol innde Alla nden , on marɗo bawgal e hoore ɗin albala'uuji , ɓe ronki tuubude fii no ɓe mawninira mo , kanko Alla .
Njowaɓo on kadi hibbi feletere mun nden ka hoore jullere laamu kullii ngin , laamateeri maggii on niɓɓiti . Yimɓe ɓen ŋati ɗenɗe hakkee muuseendi ,
ɓe woni e hoynugol Alla kammu ngun sabu muuseendiiji maɓɓe ɗin e temmeeje maɓɓe ɗen , kono ɓe ronki tuubude kuuɗe maɓɓe ɗen .
Njeegaɓo on kadi hibbi feletere mun nden ka maayo njano Furaatiwol . Ndiyan ɗan ɓeeɓi fii waɗangol lamɓe iwrayɓe funnaange ɓen ɗatal .
Mi yi'i ruuhuuji tati tuunuɗi nanditayɗi e toti-paccala no yalta ka sekko ngin ningiwii e ka sekko kullii ngin e ka hunduko waɗitiiɗo annabaajo on .
Tawi ko ruuhuuji jinnaaji wonɗi waɗude maandeeji , yaara ka lamɓe leydi ndin fow , fii mottindirgol ɓe fii hare ɲalaande mawnde Alla Jom Bawgal on .
« Awa miɗo ardude wa ngujjo ! Maloore wonanii on hakkilanɗo , mari conci mun ɗin , fii wota o laato holɗo , e wota hersa makko kan ɓangu ! »
Ɗin jinnaaji no mottindira ɓen lamɓe e ndee nokkuure wi'eteende Har-Magadaana e haala Yahuudiyanke .
Malaa'ikaajo njeeɗiɗaɓo on hibbi feletere mun nden ka hendu , hawa tiiɗuka yalti ka suudu Alla iwrude ka jullere laamu , no wi'a : « Timmii ! »
Maƴanɗe e digge e parɲitte waɗi wondude e dimbannde leydi tiiɗunde , nde sifa mun e tiiɗude hari waɗaali gila yimɓe ɓen woni ka hoore leydi .
Saare njannde nden feccii pecce tati , ca'e leƴƴi ɗin yani . Alla anditi fii saare Baabiila mawnde nden , o yeɗi nde feletere njaram tikkere makko tiiɗunde nden .
Suriije ɗen fow dogi , pelle ɗen kadi ronkaa yiiteede .
Marmalle njane , ɗe tawata nde bee e majje ko wa kilooji cappanɗe nay , iwi ka kammu , yani e hoore yimɓe ɓen . Ɓe woni e hoynugol Alla sabu on albala'u iwruɗo e ɗen marmalle , ko fii hari on albala'u ko tiiɗuɗo haa feƴƴiti .
Ɓawto ɗun , goɗɗo e ɓen malaa'ikaaɓe njeeɗiɗo joginooɓe pelette ɗen jeeɗiɗi ari , wi'immi : « Aru , mi hollete ɲaawoore debbo cagaajo mawɗo on , ka jooɗii ɗon ka di'e ɗuuɗuɗe .
Ko e makko , kanko on debbo cagaajo , lamɓe aduna ɓen jokkiri jinaa , e hoɗuɓe ka aduna ɓen mandiliri jinaa makko on ! »
Onsay Ruuhu Allaahu on tippii e an , malaa'ikaajo on nawrimmi ka wulaa . Mi yi'i debbo no jooɗii e hoore kullii boɗewii heewungii inɗe hoynuɗe Alla ɗen , marngii ko'e jeeɗiɗi e galaaɗi sappo .
Tawi on debbo no ɓornii conci boɗeeji e firsinaaɗi , himo cuɗori kaŋŋe e kaaƴe hittuɗe e koɗe hittuɗe . Tawi himo jogii feletere kaŋŋe heewunde ko ɲiddinaa e tuuɗe jinaa makko on .
Tawi innde gundoore no windii ka tiinde makko , ko woni ɗun ko : « Saare Baabiila mawnde nden , neene cagaaɓe ɓen e ko ɲiddinaa kon ka hoore leydi . »
Mi yi'i on debbo no mandiliri ƴiiƴan yimɓe Alla ɓen , e ƴiiƴan seedeeɓe Iisaa ɓen . Ɓay mi yi'ii mo , mi ŋalɗi fota .
Malaa'ikaajo on wi'immi : « Ko honɗun ŋalɗuɗaa ? Mi andinte gundoo debbo on e kullii ngii ko'e jeeɗiɗi e galaaɗi sappo ngii o waɗɗii ngin .
Kullii ngii yi'uɗaa ngin hari no woodanoo , kono jooni ngii woodaaka . Hingii faandii ƴawude ka gaygii ngin alaa kattudi ngin , ngii yaha ka hayrannde . Awa kadi hoɗuɓe ka aduna ɓen , ɓe tawata innde mun windaaka ka deftere ngurndan gila ka fuɗɗoode aduna , ɓe ŋalɗoyay yi'ugol ngin kullii , ko fii hari hingii woodanoo , kono jooni ngii woodaaka , awa kadi ngii feeɲitay .
« Ɗoo non , maa hakkil wonduki e faamu : Ko'e ɗen jeeɗiɗi ko pelle jeeɗiɗi ɗe debbo on jooɗii e hoore mun ɗen . Ko ɗe lamɓe ɓen njeeɗiɗo kadi :
njowo yanii , goɗɗo on no woodaa , oya on araali taho . Nde o aroyi , himo haani wonude seeɗa .
Kullii woodanoongii , ngii woodaaka jooni ngin , kangii tigi ko ngii lanɗo njeetataɓo , ko ngii goɗɗo kadi e njeeɗiɗooɓe ɓen , hingii yahude ka hayrannde .
« Galaaɗi sappo ɗi yi'uɗaa ɗin ko lamɓe sappo , ɓe fuɗɗaaki taho laamaade , kono ko hendorayɓe laamu wa lamɓe e nder saa'i gooto fii laamodugol e kullii ngin .
Kamɓe ko ɓe eɓɓoore wootere , ɓe jonnay doole maɓɓe e laamu maɓɓe kullii ngin .
Ɓe haɓay Baalun kun , Baalun kun foola ɓe , ko fii ko kun Koohoojo koohooɓe , Lanɗo lamɓe , ko wonduɓe e makkun ɓen woni noddaaɓe e suɓaaɓe e sella-findeeɓe . »
O wi'immi kadi : « Di'e ɗe yi'uɗaa cagaajo on no jooɗii e mun ɗen , ko jamaaji ɗin e dente moolanaaɗe ɗen e leƴƴi ɗin e haalaaji ɗin .
Galaaɗi sappo ɗi yi'uɗaa ɗin wondude e kullii ngin aɲoyay cagaajo on , ɗi ƴetta kala ko o jeyi , ɗi ɓoora mo , ɗi ɲaama ɓandu makko ndun , ɗi sunnira mo yiite .
Ko fii Alla waɗii ka ɓerɗe majji huuwugol eɓɓoore makko nden e nder miijo wooto fii yo ɗi okku laamu majji ngun kullii ngin haa tuma daaluyeeji Alla ɗin laatii .
Awa kadi debbo mo yi'uɗaa on ko saare mawnde marnde laamu e hoore lamɓe aduna ɓen . »
Ɓawto ɗun , mi yi'i malaa'ikaajo goo no iwra ka kammu , jogiiɗo bawgal njanal , aduna on jalbiri annoora makko on .
O ewnii ko tiiɗi , o wi'i : « Nde yanii ! Saare Baabiila mawnde nden yanii ! Nde wontii hoɗo jinnaaji , suuɗorde kala ruuhu tuunuɗo , e suuɗorde kala sondu harmundu e aɲaandu .
Ko fii leƴƴi ɗin fow mandilirii himme jinaa mayre on , lamɓe aduna ɓen kadi wattodi e mayre e nder jinaa mayre on , awa kadi njulaaɓe ɓen ka leydi alɗinorii ngalu mayre feƴƴitungu ngun . »
Mi nani kadi hawa goo ka kammu , no wi'a : « Yaltee e mayre , yo jamaa an , fii wota on tawde e junuubaaji mayre ɗin , e wota on heɓu geɓal albala'uuji mayre ɗin .
Ko fii junuubaaji mayre ɗin dewnondirii haa ka kammu , awa kadi Alla anditii angal peewal mayre on .
Waɗiranee nde wano nde waɗiri non , sowon kuuɗe mayre ɗen nde ɗiɗi , jonniton nde . Jardukun , kun nde yarniri kun , jonnitiree nde kun laabi ɗiɗi !
Wano nde mawninornoo non , e no nde yollornoo e mbeleeɗe non , jonnitiree nde wano non tampere e yoomere ! Ko fii hinde wi'i ka ɓernde mayre : Min miɗo jooɗii e nder laamu , hinaa mi heynotooɗo , awa kadi mi yoomataa few !
Sabu ɗun , albala'uuji mayre ɗin yanay e hoore mayre ɲande wootere , ɗun ko mayde e yoomere e heege , nde sunniree kadi yiite . ko fii Alla Joomiraaɗo , Ɲaawuɗo nde on , ko Jom-doole ! »
Lamɓe aduna ɓen fow , wattodunooɓe e mayre e nder jinaa e mbeleeɗe , wulloyay fesa fii mayre , nde ɓe yi'i curki sumugol mayre on .
Hiɓe darii ka woɗɗitii sabu kulol tampere mayre ngol , ɓe wi'oya : « Bone , bone wonanii saare Baabiila mawnde nden , ɗun ko saare dolnunde nden ! E nder saa'ihun gootun pet ɲaawoore maa nden arii ! »
Njulaaɓe ɓen ka leydi yooma , ɓe wulla fii mayre , ko fii hay gooto soodataa hande kadi ko ɓe yeeyata kon ,
ɗun ko kaŋŋe e kaalisi e kaaƴe hittuɗe e koɗe hittuɗe e bagi ɗaatuɗo e bagi boɗe e bagi ɗewluɗo e bagi firsinaaɗo , e kala noone leɗɗe uuruɗe e kala piiji moƴƴiniraaɗi ɲiiƴe mawba , e kala piiji hittuɗi moƴƴiniraaɗi leɗɗe hittuɗe e sila e njanɗe e kaaƴe daneeje ,
wondude e ceɓe leɗɗe kanel uuruɗe e urngallooji e angiriiji , e ɓuto leɗɗe no wi'ee mirri , e ɓuto leɗɗe no wi'ee libaana , e njaram wiiɲu e nebbe e ngawri e condi ngawri e na'i e baali e pucci e giri-giriije e maccuɓe e wonkiiji yimɓe .
No wi'a : « Piiji ɗi wonkii maa kin himmani ɗin woɗɗitike ma yo saare Baabiila ! Piiji hittuɗi ɗin maa jalbuɗi ɗin fow fuutike ma , awa kadi ɓe hettataa ɗi hande kadi ! »
Njulaaɓe alɗinorɓe nde ɓen wonay ka woɗɗitii sabu kulol tampere mayre ngol . Ɓe yoomoya , ɓe wulla ,
ɓe wi'oya : « Bone , bone wonanii ndee saare mawnde , ɓorniinde conci ɗaatuɗi , boɗeeji e firsinaaɗi , cuɗori kaŋŋe e kaaƴe hittuɗe e koɗe hittuɗe !
E nder saa'ihun gootun pet , ngun ngalu mayre e mawnude caabii ! » Hooreeɓe laaɗe ɓen fow e gollooɓe ton ɓen fow e doginooɓe ɓen e wuurirɓe baharu ɓen fow darii ka woɗɗitii .
Ɓay ɓe yi'ii curki sumugol mayre on , ɓe woni e ewnagol , wi'a : « Ko saare honde nanditaynoo e ndee saare mawnde ! »
Tawi hiɓe bugotonoo mbullaari ka ko'e maɓɓe , yooma , wulla , hiɓe ewnoo wi'a : « Bone , bone wonanii ndee saare mawnde , nde kala on marɗo laana ka baharu alɗinori ngalu mun ! E nder saa'ihun gootun pet nde caabii ! »
Awa welto e hoore mayre , yo kammu , onon men kadi yo gomɗinɓe e sahaabaaɓe e annabaaɓe , ko fii Alla ɲaawii nde fii ko nde waɗi on kon !
Onsay malaa'ikaajo dolnuɗo ƴetti hayre nanditaynde e laggorde moolanaande , bugii ka baharu , e hoore himo wi'a : « Ko nii saare Baabiila mawnde nden bugortee doole , hara nde yiitetaake hande kadi !
Nanetaake hande kadi hito hoɗooɓe hoddu e yimooɓe e wuttooɓe ceri e liite ! Hande kadi ɲeeɲo yi'etaake e maa , kala non noone mecce , awa nanetaake hande kadi hito undugal e maa .
Awa kadi ndaygu lampu jalbataa e maa hande kadi , hawa ƴettuɗo e ƴettaaɗo nanetaake hande kadi . Ko fii hari ko njulaaɓe maa ɓen woni tedduɓe ɓen ka leydi , awa kadi leƴƴi ɗin fow faljirii sabu mbilankaaku maa ngun !
Awa kadi ko e maa ƴiiƴan annabaaɓe ɓen e gomɗinɓe ɓen e kala waraaɗo ka hoore leydi hibbaa . »
Ɓawto ɗun , mi nani hawa tiiɗuka immorde e jamaa ɗuuɗuɗo ka kammu , no wi'a : « Mantoore wonanii Alla ! Kisiyee e mangu e bawgal ko Alla men on wonani !
Ɲaawooje makko ɗen ko goongaaje feewuɗe ! O ɲaawii cagaajo mawɗo on , faljiniraynooɗo yimɓe aduna on jinaa mun on . Alla kadi yottanike ƴiiƴan kurkaaɗi mun ɗan o hibbi ɗan . »
Ɓe wi'i kadi ɗimmun : « Mantoore wonanii Alla ! Curki nden saare ƴaway haa poomaa ! »
Tawi mawɓe ɓen noogay e nayo e tagooje nay wuuruɗe ɗen no jiccinoo , no sujjana Alla Jooɗiiɗo ka jullere laamu on e nder wi'ugol : « Aamiina , mantoore wonanii Alla ! »
Hawa kadi yalti ka jullere laamu no wi'a : « Ko onon yo jiyaaɓe makko , hulooɓe mo , fanɗuɓe e njanɗuɓe , on fow mantee Alla men on ! »
Mi nani kadi wa hawa jamaa ɗuuɗuɗo e wa hito di'e ɗuuɗuɗe e wa hito rigganɗe tiiɗuɗe , no wi'a : « Mantoore wonanii Alla ! Ko fii Alla Joomiraaɗo on , on Jom Bawgal , joɗɗinii laamu mun ngun .
Weltoɗen , wonen e nder welo-welo , mawninen mo , ko fii peera Baalun kun hewtii , jombajjo makkun on hebulike ,
o yeɗaama ɓornagol conci ɗaatuɗi jalbuɗi laaɓuɗi . » ( Ko kuuɗe feewuɗe yimɓe Alla ɓen woni ɗin conci . )
Malaa'ikaajo on wi'immi kadi yo mi windu wonde : « Maloore wonanii ɓen noddaaɓe ka nafakka peera Baalun kun . » O wi'i kadi : « Ɗii ko daaluyeeji Alla goongaaji . »
Onsay mi jiccii ka koyɗe makko fii sujjangol mo . Kono o wi'immi : « Accu , wota a waɗu ɗun ! Ko mi kurkodoowo e maa e musiɓɓe maa ɓen , jogiiɓe seeditoore Iisaa nden . Sujjan Alla ! Ko seeditoore Iisaa nden woni ruuhu longinoowo annabaaɓe ɓen . »
Mi yi'i kadi kammu ngun no udditii , mi tawi e hino puccu ranewu , tawi waɗɗiiɗo ngu on no wi'ee Sella-Findeejo e Goongaajo . Ko peewal o ɲaawirta , o haɓira .
Gite makko ɗen no wa'i wa joyngol yiite , meetelli buy no ka hoore makko . Innde no windii e makko nde hay gooto andaa si hinaa kanko .
Dolokke mo o ɓornii on no moddi ƴiiƴan . Himo wi'ee Daaluyee Alla on .
Tawi koneeli wonɗi ɗin ka kammu no waɗɗii pucci daneeji , no jokki mo , hiɓe ɓornii conci ɗaatuɗi daneeji laaɓuɗi .
Tawi kaafa welka no yalta ka hunduko makko fii foolugol leƴƴi ɗin , awa kadi o ayniroyay ɓe labbooru njandi , o yaaɓa , o munca wiiɲuuje ɗen ka wuugirde tikkere moolanaande Alla Jom Bawgal nden .
Tawi innde no windii ka dolokke makko e ka busal makko , ɗun ko : « Lanɗo Lamɓe e Koohoojo Koohooɓe . »
Mi yi'i kadi malaa'ikaajo no darii ka nder naange , no ewnoo colli wonɗi wiirude ka weeyo dow ɗin fow ko tiiɗi , wi'a : « Aree , mottondiron fii nafakka mawɗo Alla on !
Ɲaamon ɓalli lamɓe ɓen , e ɓalli hooreeɓe suufaaɓe ɓen , e ɓalli dolnuɓe ɓen , e ɓalli pucci e waɗɗotonooɓe ɗi ɓen , e ɓalli yimɓe ɓen fow , rimɓe e maccuɓe , fanɗuɓe e njanɗuɓe ! »
Onsay mi yi'i kullii ngin e lamɓe aduna ɓen e koneeli mun ɗin no mottondiri fii haɓugol waɗɗiiɗo puccu ranewu ngun e konu mun ngun .
Kullii ngin nangidaa e waɗitiiɗo annabaajo on , ɗun ko on waɗunooɗo maandeeji yeeso maggii ɗi o ɗaynirnoo heɓunooɓe maande kullii ngin ɓen , sujjani nandolla maggii on . Ɓe ɗiɗoo non ɓe bugaa ka weendu yiite ko ɓe wurɓe , ɗun ko ka mbollan yiite .
Ɓeya wariraa kaafa yaltaynooka ka hunduko waɗɗinooɗo puccu ngun on , colli ɗin fow ɲaami ɓalli maɓɓe ɗin haa haari .
Onsay mi yi'i kadi malaa'ikaajo no iwra ka kammu , no jogii ka jungo mun saabiwal gaygii ngin alaa kattudi ngin wondude e jolokowal moolanaangal .
O nangi ningiwii ngin , e maanaa ndiya mboddi araniri , ɗun ko Ibuliisa maa Seytaane , o jolki ndi fii duuɓi wuluure .
O bugii ngin ka nder gaygii ngin alaa kattudi ngin , o soki , o ndoli kadi dow maggin , fii wota ngin faljin leƴƴi ɗin hande kadi haa duuɓi wuluure ɗin timma . Kono ɓawto ɗun , bee ngin jolkitoyee embere saa'i fahin .
Mi yi'i kadi julle laamu , tawi jooɗiiɓe e ɗen ɓen no yeɗaa bawgal ɲaawugol . Mi yi'i wonkiiji ɓe ko'e mun taƴiraa kaafa ɓen sabu seeditanagol Iisaa e daaluyee Alla on , ɓen ɓe sujjanaano ngiya kullii e nandolla mun on , ronki heɓude maande ka tiinde maa ka jungo . Ɓe wurnitaa , ɓe laamodi e Almasiihu on e nder duuɓi wuluure .
Ɗun ko ummutal aranal ngal non . Tawi ɓeya mayɓe heddiiɓe wurnitetaake haa tuma duuɓi wuluure ɗin timmi .
Maloore e senaare wonanay ɓen tawoyteeɓe e ummutal aranal ngal , ko fii mayde ɗimmere nden heɓoytaa bawgal e hoore ɓen . Ɓen-le ko ɓee yottinoyooɓe sadaka ka Alla e ka Almasiihu on . Ɓe laamodoya e makko e nder duuɓi wuluure .
Nde duuɓi wuluure ɗin timmoyi , Ibuliisa yaltinoyte ka kaso ,
o yaltoya fii faljingol leƴƴi wonɗi e coɓɓuli aduna on nay , ɗin ko Yaajuuja e Maajuuja en , o mottindira ɓe fii waɗugol hare . Tawa ɗuuɗoral maɓɓe ngal no fota e njaareendi ndin ka baharu .
Ɓe hebbini hoore leydi ndin fow , ɓe hundi daakorde yimɓe Alla ɓen e saare ɓuraande yiɗeede nden , kono yiite iwri ka kammu , muli ɓe .
Onsay Ibuliisa , faljinnooɗo ɓen yimɓe on , bugaa e nder ndun weendu yiite e mbollan mun , ka ngiya kullii e waɗitiiɗo annabaajo on buganoo ɗon . Ɓe lettee ɗon jemma e ɲalorma haa poomaa .
Mi yi'i kadi jullere laamu moolanaande daneere e jooɗiiɗo e mayre on . Tun kammu ngun e leydi ndin dogi mo , ɗin ronki heɓude ka wona .
Mi yi'i kadi mayɓe ɓen , tawi ɓen no darii yeeso nden jullere laamu , ɗun non ko gila e fanɗuɓe haa e njanɗuɓe . Onsay defte udditaa . Ɓawto ɗun , deftere goo kadi udditaa , tawi nden ko deftere ngurndan ɗan . Ɓen mayɓe ɲaawiraa kuuɗe maɓɓe windiiɗe ɗen e ɗen defte .
Baharu on jonniti mayɓe wonnooɓe e makko ɓen . Mayde nden e jahannama kadi jonniti mayɓe wonnooɓe e mun ɓen , mo kala e ɓen ɲaawiraa kuuɗe mun ɗen .
Onsay mayde nden e jahannama bugaa ka weendu yiite , ko ndun weendu yiite woni mayde ɗimmere nden .
Kala mo innde mun windanooki e nder deftere ngurndan nden , bugaa ka nder weendu yiite .
Ɓawto ɗun , mi yi'i kammu hesu e aduna keso , ɓay hari nguya kammu hinngu e oya aduna kiɗɗo feƴƴii , tawi kadi baharu alaa .
Onsay mi yi'i saare hormorde nden , ɗun ko saare Yerusalaam heyre , no iwra ka kammu ka Alla , tawi nden no pariraa wano jombajjo parirtee fii moodi mun .
Mi nani kadi hawa tiiɗuka iwrude ka jullere laamu no wi'a : « Awa jooni wonunde Alla nden no e hakkunde yimɓe ɓen . O hoɗiday e maɓɓe , ɓe wona jamaa makko , kanko Alla tigi o wonday e maɓɓe , o wona Alla maɓɓe .
O fitta kala gongol ka gite maɓɓe , hara hande kadi mayde waɗitataa , yoometaake , fesetaake , muuseendi waɗitataa . Ko fii haray sifa ɗin piiji arani fow feƴƴiino . »
Onsay on Jooɗiiɗo e nden jullere laamu wi'i : « Miɗo heyɗintinde piiji ɗin fow ! » O wi'immi kadi : « Windu , ko fii ɗii daaluyeeji ko holniiɗi e goongaaji ! »
O wi'immi fahin : « Timmii ! Ko min woni Halfeere aranere nden e sakkitorde nden , ko min woni Fuɗɗoode nden e Rawnoode nden . On mo no ɗonɗaa , mi okkoray mo ko o yara ka ɓundu ndiyan ngurndan , hara ontigi yoɓataa .
Ko ɗun wonata ndondi fooluɗo on . Mi wonay Alla makko , kanko o wona ɓiɗɗo an .
Kono waɗayɓe hula yiltitoo ɓen e ɓe gomɗinaa ɓen e tuunuɓe ɓen e ittooɓe ko'e ɓen e jinooɓe ɓen e mbileeɓe ɓen e rewooɓe sanamu ɓen , e fenooɓe ɓen fow : geɓal ɓen ngal ko ka weendu yiite huɓɓundu e mbollan mun woni ! Ko ndun non woni mayde ɗimmere nden ! »
Ɓawto ɗun , goɗɗo e ɓen malaa'ikaaɓe njeeɗiɗo , joginooɓe pelette jeeɗiɗi heewuɗe albala'uuji jeeɗiɗi sakkitori ɗin , ari , wi'immi : « Aru mi holle jombajjo on , ɗun ko sonnaajo Baalun kun . »
Ruuhu Allaahu on tippii e an , malaa'ikaajo on nawrimmi e hoore fello njano toowungo , o hayninimmi saare Yerusalaam hormorde nden ka iwrata ka kammu ka Alla .
Tawi nden saare no jalbiri annoora Alla on . Jalbeendi mayre ndin no nandita e jalbeendi hayre hittunde fota , wa hayre yasbe , jalbirnde wa jaaman .
Tawi tata mayre on no njanɗi , no toowi , hinde mari kadi dambuɗe sappoo e ɗiɗi . Malaa'ikaaɓe sappoo e ɗiɗo no e ɗen dambuɗe , tawi inɗe bolondaaji ɓiɓɓe Isra'iila ɓen sappoo e ɗiɗi no windii e majje .
E hino no dambuɗe mayre ɗen woniri : ko tati funnaange , tati ka nano , tati ka ɲaamo e tati ka hirnaange .
Tata nden saare ko kaaƴe sappoo e ɗiɗi didiraa , inɗe sappoo e ɗiɗi no e hoore ɗen kaaƴe . Ɗen inɗe-le ko inɗe sahaabaaɓe Baalun kun sappoo e ɗiɗo .
Tawi on wonnooɗo lan yewtude no joginoo sawru kaŋŋe fii ko o eɓɓira ittiri saare nden e dambuɗe mayre ɗen , wondude e tata mayre on .
Tawi mbaaloodi nden saare ko coɓɓuli nay fotayɗi , tawi junndi mayre on e yanji mayre on no fota . O eɓɓiri saare nden ndun sawru ndu o joginoo , ɗun hawri embere sagara yaaduuji guluuji sappoo e ɗiɗi . Tawi junndi mayre on e yanji mayre on e tooweendi mayre on no fota .
On malaa'ikaajo eɓɓiri tekkeendi tata on embere sogone neɗɗanke , ɗun hawri sogone teemedere e cappanɗe nay e nay .
Tawi on tata ko hayre yasbe darniraa . Tawi saare nden kaɲun ko kaŋŋe laaɓirɗo wa biini .
Tawi didoodiiji tata nden saare no fotiniraa kala noone kaaƴe hittuɗe . Didoodi araniri ndin ko yasbe , ɗimmiri ndin ko saafira , tammiri ndin ko kalseduwan , nayaɓiri ndin ko zumuruudu ,
jowaɓiri ndin ko sardoniisi , jeegaɓiri ndin ko sardir , jeeɗiɗaɓiri ndin ko kirisooli , jeetataɓiri ndin ko beril , jeenayaɓiri ndin ko topaazi , sappaɓiri ndin ko kirisopaas , sappoo e go'aɓiri ndin ko hiyasinta , sappoo e ɗiɗaɓiri ndin ko ametiise .
Tawi dame ɗen sappoo e ɗiɗi fow ko moƴƴiniraaɗe koɗe hittuɗe , damal kala moƴƴiniraa hoɗere wootere . Tawi ballaŋal ngal ka saare ko ngal kaŋŋe laaɓirɗo wa biini jalɓuɗo .
Laatii mi yi'aali rewirdu e mayre , kono tawi ko Alla Joomiraaɗo Jom Bawgal on e Baalun kun woni rewirdu mayre ndun .
Tawi saare nden hatonjinaa e naange maa lewru ko jalbinana nde , ko fii annoora Alla on no hentini nde , awa kadi Baalun kun ko ndaygu mayre .
Ko jalbeendi mayre on leƴƴi ɗin yaarata , awa kadi lamɓe aduna ɓen addanay nde darjaaji mun ɗin .
Dame mayre ɗen ombetaake e nder ɲallal ngal few , ɓay ɗon kaɲun jemmataa .
Awa kadi nde addanoyte darja e teddungal leƴƴi ɗin .
Hay fus e ko tuuni e hay gooto waɗoowo ko ɲiddi maa fenaande naatataa ɗon . Ko naatata ɗon woo ko ɓe inɗe mun windii ɓen ka nder deftere ngurndan Baalun kun .
Ontuma malaa'ikaajo on hollimmi kadi maayo ndiyan ngurndan ɗan ka iwrata ka jullere laamu Alla e Baalun kun , laaɓuɗan jalbiri wa jaaman ,
no ila ka hakkunde ballaŋal saare nden . Leggal ngurndan ɗan no darii e cenɗe ɗiɗi maayo ngon , rimoowal ɓiɓɓe laabi sappoo e ɗiɗi , tetteteeɓe lewru bee , ngal leƴƴi ɗin ɲawndorta haako mun .
Haray kuddi alaa hande kadi . Jullere laamu Alla nden e Baalun kun wonoyay e nden saare . Onsay jiyaaɓe makko ɓen kurkanto mo ,
ɓe yi'a yeeso makko ngon , innde makko nden wona ka tiiɗe maɓɓe .
Hara jemmataa han kadi , ɓe hatonjintaa e ndaygu lampu maa jalbeendi naange , ko fii Alla Joomiraaɗo on jalbinanay ɓe . Awa ɓe laamoyto kadi haa poomaa .
O wi'immi : « Ɗii daaluyeeji ko holniiɗi e goongaaji . Joomiraaɗo on , on Alla Jom ruuhuuji annabaaɓe ɓen , imminii malaa'ikaajo mun on fii andingol jiyaaɓe makko ɓen fii kon ko saatii arude ko ɓooyaa . »
Iisaa wi'i : « Miɗo ara ko ɓooyaa ! Haray maloore wonanii ɓen ɗoftotooɓe ɗii konguɗi feɲɲinaaɗi wonɗi e ndee deftere . »
Ko min Yuuhanna nani fii ɗii piiji , mi yi'i ɗi kadi . Nde mi nanunoo , mi yi'i ɗi , mi jiccino e ley koyɗe on malaa'ikaajo holluɗo lan ɗi fii sujjangol mo .
Kono o wi'immi : « Wota waɗu ɗun ! Min kadi ko mi kurkodoowo e maa , kurkoda e musiɓɓe maa annabaaɓe ɓen , e ɓen ɗoftotooɓe ɗii konguɗi wonɗi e ndee deftere . Sujjan Alla ! »
O wi'immi kadi : « Wota ombu notaa ndee deftere nde ɗii konguɗi feɲɲinaaɗi wonɗi e mun , ko fii saa'i on ko ɓadiiɗo .
Awa kadi ɓe feewaa ɓen yo duumo e jokkugol angal peewal mun , ɓe laaɓaa ɓen kadi duumoo e jokkugol angal laaɓal mun , feewuɓe ɓen duumoo e peewal mun , laaɓuɓe ɓen duumoo e laaɓal mun ! »
Iisaa wi'i : « Miɗo ara ko ɓooyaa , mi arda e njoddi mo kala embere kuuɗe mun .
Awa kadi ko min woni Halfeere aranere nden e sakkitorde nden , ko min woni Arano on e Sakkitoro on , ko min woni Fuɗɗoode nden e Rawnoode nden .
« Maloore wonanii ɓen laɓɓinɓe conci mun fii heɓugol geɓal ka leggal ngurndan , e no ɓe naatira ka saare , hara ko ka dambuɗe ɓe rewi .
Kono dawaaɗi ɗin e mbileeɓe ɓen e jinooɓe ɓen e ittooɓe ko'e ɓen e rewooɓe sanamu ɓen e kala on yiɗuɗo fenaande huutori yo wonu ka yaasi .
« Min Iisaa mi imminii malaa'ikaajo an on fii seeditanagol on ɗii piiji ka mofte . Min ngol Ɗaɗol e Geeƴol Daawuuda , awa kadi ko min woni Jaawiire Jalboore Subaka nden . »
Ruuhu Allaahu on e jombajjo on wi'ii : « Aree ! » Awa , on nanuɗo ɗun kadi yo wi'u : « Aree ! » Awa mo no ɗonɗaa yo aru , on faalaaɗo yo ƴettu ndiyan ngurndan ɗan , hara yoɓaali .
Awa mi fellintinanii kala on nanuɗo ɗii konguɗi feɲɲinaaɗi wonɗi e ndee deftere , si ɓeyditii goɗɗun e majji , Alla ɓeyditay e hoore makko ɗii albala'uuji ɗi fii mun windii e ndee deftere .
Awa kadi , si goɗɗo aru ittude goɗɗun e ɗii konguɗi ndee deftere feɲɲinannde , Alla kadi ittay geɓal makko wongal ngal ka leggal ngurndan e ka saare hormorde , ɗe fii mun windii e ndee deftere .
On Seediiɗo ɗun fow wi'i : « Ko goonga , miɗo ara ko ɓooyaa . » Aamiina ! Aree , yo Joomi amen Iisaa !
Yo moƴƴere Iisaa Joomi on wonu e hoore fow .
gooto
ɗiɗi
tati
nay
joy
jeego
jeɗi
jeetati
jeenay
sappo
sappo e gooto
sappo e ɗiɗi
sappo e tati
sappo e nay
sapo e jowi
sappo e jego
sappo e jeɗi
sappo e jeetati
sappo et jeenay
noo gay
noogay e gooto
noogay e ɗiɗi
noogay e tati
noogay e nay
noogay e jowi
noogay e jeego
noogay e jeɗi
noogay e jeetati
noogay e jeenay
cappanɗe tati
cappanɗe tati e gooto
cappanɗe tati e ɗiɗi
cappanɗe tati e tati
cappanɗe tati a nay
cappanɗe tati e jowi
cappanɗe tati e jeego
cappanɗe tati e jeɗi
cappanɗe tati e jeetati
cappanɗe tati e jeenay
cappanɗe nay
cappanɗe nay e gooto
cappanɗe nay e ɗiɗi
cappanɗe nay e tati
cappanɗe nay e nay
cappanɗe nay e jowi
cappanɗe nay e jeego
cappanɗe nay e jeeɗi
cappanɗe nay e jeetati
cappanɗe nay e jeenay
cappanɗe jowi
Boobo no wulla piyaaka .
Adden cabbi piyen mo,
Cabbi bunaaji e leeɓi,
Piyen mo, piyen mo, piyen mo.
Accen ɗon, o fanki.
Nyaamen nyiiri e maafe
Ɗawen mo, ɗawen mo, ɗawen mo
Adden horde ɓiraaɗam
Yeɗen mo, yeɗen mo, yeɗen mo.
Adden korun kaŋŋe
Yeɗen mo, yeɗen mo, yeɗen mo.
Darnen galle laamu
Yeɗen mo, yeɗen mo, yeɗen mo.
Kuɓeeje e cuuɗi labaaɗi
Cuuɗi diidiraaɗi kaalisi,
Cuuɗi mahiraaɗi kaŋŋe,
Cuuɗi nyappiraaɗi jaaman.
Kunndu kuruuruu-ruuru !
Saajo no wulla piyaaka.
Adden na'i e dammi
Adden gerto e gerle
Adden jawle buruure
Adden caaga e cuntu
Adden allu e defte
Adden laamu e gannde
Adden gelooɗi e pucci
Yeɗen mo, yeɗen mo, yeɗen mo.
Otooje e laaɗe labaaɗe
Adden barki e cellal
Giggol neene e baaba
Saajo ko boobo labaaɗo.
Adden kaaki malanga piyen mo,
Accen ɗon, o fanki.
Neene baaba , ne'anee lam gerto
Si ɗen ɗuuɗii , mi waɗtita e ndonto
Si ɗen ɗuuɗii , mi waɗtita e be'i
Si ɗin ɗuuɗii , mi waɗtita e baali
Dammi ɗin mi waɗtita e na'i
Nyalbi ɗin , mi waɗtita e pucci
Kaabi ɗin , mi waɗtita e gelooɗi
Kocce ɗen , mi waɗtita e pinka
Kure e laanye , mi hiwira ndin jawdi
Kocce ɗen , mi waɗtita e ɓoggi
Ɓoggi ɗin , mi saaniray nyalbi
Kocce ɗen , mi waɗtita e fonnye
Kocce ɗen , mi waɗtita e maaro
Kocce ɗen , mi waɗtita e kaaba
Kocce ɗen , mi waɗtita e ngawri
Kocce ɗen , mi waɗtita e maafe
Galle am heewa haarannde
Neene baaba , ne'anee lam na'i
Si ɗin ɗuuɗii , mi waɗtita e kaŋŋe
Si ɗin ɗuuɗii , mi waɗtita e cuuɗi
Si ɗin ɗuuɗii , mi waɗtita e defte
Cerno'en du'anaa-jaabii
Du'oo mi wonta barkinɗo
Du'oo mi wonta muybinɗo
Gimol boobo gorko
Mi toroo mi jommba jiwo laamɗo
Mi teŋira mo kaŋŋe siiwaaɗe
Mi waɗta ɗon dinngiraa nyalbi
Mi waɗta ɗon teemedere kaabi
Mi waɗta ɗon teemedere ga'i
Mi waɗɗina mo puccu Bilqiisa
Mi liiƴana mo naange ngen seeɗa
Mi tammbina mo leelewal jemma
Koode ɗen mi waɗtana mo koccu
Himo moorii moorɗi Neene Fuuta
Himo ɓornii comci aljanna
O cuɗorii wa Neene Bilqiisa
O urnorii piindi aljanna
Si o yaltitii , naange ngen sooyɗa
Si o moosii , jemma on weeta
Si o feƴƴii , kaŋŋe ɗen saama
Giɗo e ganyo adondira hocca
Himo hiwiraa laanye suufaaɓe
Himo reeniraa kaafa saafaaɗe
Yiitere yi'ay , junngo meemaali
Ka o feƴƴi woo , yimɓe ɓen haawoo
Hiɓe lamndoo : « Ko hommbo woni oo lobbo ? »
Mbatula jaboo : « Oo ko jiwo laamɗo »
Sagataaɓe lamndoo : « Ko hommbo woni gennda ? »
Jeli e ngawlo no jaaboo : « Ko Sori mo Pennda »
Ayɓe ɓen , deedi mum fetti
Sagataaɓe fow , gonɗi mum hibbi
Mi daroo moggo wela-hoore
Curbaaɓe ama no taaroo , ɓeya no kella
Ɓeya no lamndoo : « Ko waɗi Fuuta ? »
Ɓeya no jaaboo : « Ko jommbugal Sori mo Pennda »
Ɓeya no lamndoo : « Koode ko haɗi jalba ? »
Koode ɗen jaaboo : « Ko hersugol cuɗaari wela-hoore »
Ɓeya no lamndoo : « Leele ko haɗi jalba ? »
Leele kadi jaaboo : « Ko hersugol ŋari jiwo laamɗo »
Hay naange no lamndee ko haɗi jalba
Ngen jaaboo : « Ko moose jommbajjo »
Ɓeya no eewnoo
Ɓeya no sowndoo
Ɓeya no sooynoo
Ɓeya no haawoo
Fow no eewnoo , fow no sowndoo :
« Ko oo tigi woni ciwto ngeya naange !
« Ko oo tigi woni jaaja nduya lewru ! »
Neene baaba , ne'anee lam dammi
Neene baaba , ne'anee lam na'i
Mi waɗtita e kaŋŋe siiwaaɗe
Mi wonii gennda jiwo laamɗo
Gimol boobo debbo
Toroo lam jommba ɓii laamɗo
O teŋira lam kaŋŋe siiwaaɗe
O waɗta ɗon dinngiraa nyalbi
O waɗta ɗon teemedere kaabi
O waɗta ɗon teemedere ga'i
O waɗɗina lam puccu Bilgiisa
O liiƴana lam naange ngen seeɗa
O tammbina lam leelewal jemma
Koode ɗen o waɗtana lam koccu
Mi mooroo morɗi Neene Fuuta
Mi ɓornoo comci aljanna
Mi cuɗoroo wa Neene Bilgisa
Mi urnoroo piindi aljanna
Si mi yaltitii , naange ngen soyɗa
Si mi moosii , jemma on weeta
Si mi feƴƴii , kaŋŋe ɗen saama
Giɗo e ganyo adondira hocca
Mi hiwiree laanye suufaaɓe
Mi reeniree kaafa saafaaɗe
Yiitere yi'ay , junngo meemaali
Ka mi feƴƴi woo , yimɓe ɓen haawoo
Hiɓe lamndoo : « Ko hombo woni oo lobbo ? »
Mbatula jaboo : « Ko ɓeyngu ɓii laamɗo »
Sagataaɓe lamndoo : « Ko hombo woni genda ? »
Jeli e ngawlo jaaboo : « Ko Sira mo Pennda »
Ayɓe ɓen deedi mum fetti
Sagataaɓe fow , gonɗi mum hibbi
Mi daroo moggo wela-hoore
Curbaaɓe ama no taaroo , ɓeya no kella
Ɓeya no lamndoo : « Ko waɗi Fuuta ? »
Ɓeya no jaaboo : « Ko jommbugal Sori mo Pennda »
Ɓeya no lamndoo : « Koode ko haɗi jalba ? »
Koode ɗen jaaboo : « Ko hersugol cuɗaari wela-hoore »
Ɓeya no lamndoo : « Leele ko haɗi jalba ? »
Leele kadi jaaboo : « Ko hersugol ŋari jiwo laamɗo »
Hay naange no lamndee ko haɗi jalba
Ngen jaaboo : « Ko moose jommbajjo »
Ɓeya no eewnoo
Ɓeya no sowndoo
Ɓeya no sooynoo
Ɓeya no haawoo
Fow no eewnoo , fow no sowndoo :
« Ko oo tigi woni ciwto ngeya naange !
« Ko oo tigi woni jaaja nduya lewru ! »
Mi waɗtita e kaŋŋe siiwaaɗe
Mi wonii genda ɓii laamɗo
hettagol
waawugol
himo wujjude
jalugol
yaltugol
yaltin
monagol
mi monike
findinmo
findininmo
findineemo
finugol
wallingol
yiltitagol
wiiwan
wiiwumo
wiiwoɗen
wiiwe
bugagol
paso
pasoɗen
pasee
pottitee
pottin mo
mijitagol
mijito
mijitoɗen
mijitee
yiltito
yiltitoɗen
yiltitee
jonbindirgol
jonbindiren
jonbindiree
jonmban
jonmbu
jonmbu mo
jibingol
wiiwagol
accugol
accitaare
fellugol
ñoggal
ɓuɓɓuuru
ɓernde
abajada
ñaakii
añugol
bonnugol
salligii
yarlitaare
bonnital
yennji
yaajugol
wuɗɗugol
wottugol
ñoggugol
yarnugol
yarirde
tillisa
ɗuwugol
uure
anngal
luttugol
few
siiɓaare
yawtangol
kasiya
kasiyahi
yalage
yalagehi
yawnugol
ngaddiin
belayee
duŋagol
masiibo
kellugol
siŋugol
ɗowtugol
gaynal
ahadi
yeɗugol
firtagol
siŋugol
cakagol
ɓantaare
ɓeydaare
ɓeydugol
duƴorde
kaaransireejo
jaɓɓagol
moftugol
deegondirgol
ballagol
soodugol
kuuɓal
lannitagol
huuɓugol
lammere
dañugol
dañal
ittugol
tugge-ture
kuugal
kuugal
hawtindirgol
almuudo
waynaango
sifa
lasidan
wakiilu
fewjude
soynagol
yeeɓitagol
fewndaare
curbaajo
dewal
reftugol
ɓaarugol
rippugol
adereesi
hellifaaɗo
jeeno
laatagol
gaño
wifugol
ayeropoor
accitaare
alhaali
kippugol
pawle
hibbondirgol
fettugol
giggol
takkugol
jeydigal
ɓeydol
ɓiɗaare
mettugol
ɓiƴo
ndiimaajo
hoynde
tiindagol
reɓɓugol
maɓudal
welnugol
settugol
Afirikiyanke
fiddere
duuɓi
kiitaajo
azans
jiccagol
azanjo
ƴaanere
aƴƴere
gerugol
kurtu-kurtu
muñur-meñer
dimmbugol
hirhortugol
gerenteejo
bagamma
hunƴeendi
remoowo
demal
ballal
faabagol
woy
baabiraawo
bibiire
lammere
loyiwal
ndoppere
laggagol
bajalle
gabitol
feere
faalegol
laɓordi
keccan
nii
henndu
hoyeende
ley-nawki
takkugol
puuliijo
koral
alkol
wolodaabe
raŋugol
neema
ñanndu
enndugol
wellitaare
Almanjo
feewugol
yeeso
alelatuuru
sabondiral
sabondiraaɗo
junnugol
pooɗagol
dulbingol
huɓɓugol
almeeti
almanaaku
arma
abajada
alfabetisasiyon
lontondiral
allondirgol
tooweendi
baafata
keliraawo
kele
keliraawo
mooɓugol
ammbasaadi
ammbasader
fawñere
lammbe
fittaandu
sindugol
aamiina
alamaani
addugol
naɓorgol
naatitugol
metteende
giɗo
sitaati
njaatigiyaagal
giggol
kele
kele
fottataa-seedataa
talkuru
fija-jala
fijugol
hitaande
majjere
fensitannde
fensitugol
fuuñe
lawliyaa'u
aran-
mbabba
mehugol
danewel
malaa'ikaajo
Enngeleejo
cokke
annde
taƴugol
taƴu-reedu
taƴu-reedu
binngiiru
kulle
jawaabu-kitaale
hurunndaare
hitaande
duuɓi
ngartal
feññinannde
ewnagol
anndintinagol
firtugol
Dajjal
yeeso-
mokodomoojo
bolonru
jawre
kooba
saaseri
ndureejo
boodaaru
uqsatu
felsugol
yerugol
multugol
ɓuttugol
feeñugol
aparey
nanndi
mbaadi
taafiɗugol
ewnal
huuhugol
wi'egol
innde
mbelu-hunnduko
kellugol
kelle
soobinaare
huurugol
himmirgol
addugol
yiɗugol
ekkitugol
ekkitagol
ekkitagol
ekkitagol
aparantiijo
ekkitaare
moƴƴinagol
faandagol
dagol
duŋagol
duŋayee
jagge
tammbagol
tuggagol
rijjugol
nden
tuma
tuma
faɓɓi-janngo
fanaa
Aarabeejo
Aarabu
Aarabuujo
tiga
marijaawowal
njaggu
bammba-faga
baapun
laañal
yaroowal-ndiyan
malaa'ikaajo
ƴeewtirde
kaalisi
kulugol
hisaabu
joga-hare
konu
armuwaaru
a piccuɗo
pifagol
solugol
rewral
moƴƴintingol
darnde
darnugol
daragol
machinenagol
fodde
pappati
manta-soro
jaatira
garal
arugol
bunngo
ronndiisiman
yarnugol
ɗaɗol
artikil
jokkere
jokkule
ñeeño
awdi
ƴawal
yonndinaare
werde
mbaadi
mbodugol
wisitagol
siiɓaare
pooɗugol
aspirin
waru-hooreejo
warugol
kawtital
renndugol
joɗɗingol
jooɗagol
kurkugol
aseeti
abbagol
ballal
ballo
faabagol
dental
hawtitugol
niwre
luubagol
ɓolde
karha
dahugol
pellet
ƴeegol
ŋenkitugol
hoodere
ñeeñal
ataliyee
nennugol
keefeero
keeferaaku
weeyo
abbere-jarra
haɓɓugol
hawugol
fiɗugol
fadagol
beelol
jippagol
goongingol
muyban
jogagol
sunagol
ka
dow
subaka
jakatu
cuucal
qiyaama
laakara
kunnawal
ɓeydaare
mawnugol
ɓeydagol
ɓeydagol
hannde
jakka
mirin
siwaturu
peeral
duu
yonndinaare
beru
lasli
haqinqingol
oto
kaaruwal
kaaruwal
taakanjo
lasliijo
setto
oto
jeyal-hoore
duŋayee
duŋagol
laamu
go'o
aranun
ndawwal
tellorde
moɗugol
alawansi
pooɗagol
adaade
ɓaawo
ɓaawo
ɓaawo
bote
hecci-hanki
hunorde
añanɗo
nguddan
e
janngo
safaari
waabiliire
donkingol
haɗoore
qirral
bunɗo
ñantaro
fawñere
arapulel
mbaaju
piyaare
piyahi
e
bonu-reedu
girragol
awrilbabillagehaalullaare
mukke
gookiiru
bak
baasi
bittol
meltugol
campi
campugol
Bajarankeejo
ñakkingol
Baagaajo
donngal
pawle
piiro
hurunndaare
loyru
lootugol
ŋaaɓugol
jippagol
baal
balan
fesoode
buroygol
balansi
dimmbugol
ndamaruwal
fittugol
poropagannde
balon
balon
Bammbara
kewehi
banaana
banaanahi
banndi
guuwere
aawaseejo
banndiyaagal
banki
perduru
ɓohe
dennaboo
barki
boraare
bammbaaɗo
baaraasi
gaalal
baarugol
ley
fonndoode
aynde
Tanndaajo
aynde
summbuwal
piggal
laɓordi
piiro
laana
batoo
huɓeere
darnugol
mahoodi
bedal
baafal
batiri
piyugol
cupurta
haalullaare
joode
yoodagol
basan
malal
labaa-
buy
keynan
esiraawo
xayru
boksiti
boobo
hunnduko
me'oore
me'ugol
me'oowo
baalii
labaa-
futu
esiraawo
ƴeekiraawo
gerenteejo
barki
tono
barkingol
toolaajo
dankorɗun
beereeru
fonngo
ngaynaako
njofingol
haaju
haaju
daabeeji
hakkil
kulle
komoyaagal
nebban
ruttorde
marga
bikku
pallardi-junngo
jawre
biskileeti
bidon
gasii
dewi
aafiya
toolii
beere
warugol
selugol
siyaakeejo
cuɗaari
biire
biyee
holsere-puccu
biskiti
awaamuyaagal
ŋiñere
ŋiñugol
boɗeejo
dane( e )-
raneha
bulansiiserjo
ɓuuri-tonke
barmingol
barmeere
mbulu-
mirñaare
baarugol
moɗoori
bobin
yarugol
leggal
kammbulan
buwaati
arkawal
laƴugol
boyogeejo
booliwal
finndewol
bombon
diwdu
codugol
aljanna
fees
moƴƴere
buuña
sera
gaaɓe
kommbol
ɗooko
keerol
ƴuugeere
ƴuugaaɗo
dolokke
ciikuliiri
urugol
hunnduko
sayre
buuseejo
buuseri
sukkoode
morloonde
taƴagol
loope
dillugol
memminagol
buusii
paapu
fatugol
satalde
buyon
wurñitagol
fuuru
morloonde
untuure
golle
deftere
uumaango
suuƴugol
futtugol
jarga-saare
sokkugol
duñugol
hattirde
biini
bitiki
bajalle
boowal
kurfugol
boydiijo
jawo
luukugol
ƴulɓere
balanngaaru
baapun
foyon
salndu
sukkugol
catal
junngo
cuucal
monnde
lagambal
raɓɓeendi
gujjo
nguyka
ruggugol
jalbeendi
jalbugol
carmalal
ñagara
birkiire
eesugol
Enngeleejo
conkenwal
conkenwal
pikkugol
pikkol
sila-dane
boroosi
boroosugol
buruweeti
sooƴaango
cuddi
buruure
ñaayugol
tuɗɗugol
esiraawo
sowtugol
hito
iidugol
hoññugol
wonngoro
sumoode
cuddi
barget
teenal
eda
huɓeere
fitaare
biroo
awaamuyaagal
burmusu
kaaru
bii
teetateeri
birinwol
ko
tawi
kabiini
fiil
suuɗondiro
homugol
farta
kaso
dokkal
bogoroore
sergitugol
deweero
ñemetewal
kafe
keefeero
kaftaane
kayee
hoccuure
noora
keesuwal
masiibo
hiise
hiisagol
feletere
kalannduruyee
kalugol
kaliifa
binndo
weñugol
deƴƴere
multugol
gooyaa
hiitagol
teeleende
goree
goreeyaagal
sensoowo
dooñorgal
kamiyon
teemure
daaka
kurbutu-fulawaa
dowri
daaka
daakagol
kaafuura
joolol
kanappe
dookuwal
ñemetewal
kanndidaa
kanndidaaku
katimuruhi
kalinwol
mokodomoojo
kanuuru
laakun
kankiranwal
kanton
poore
keewuki
kapiten
hoore-manankun
kapital
kapuraani
bunngo
diŋŋe
bayɗo
herugol
kaaru
jikku
maande
seteejo
esansi
waga
kardugol
korka
mowlugol
karne
waga
karooti
naykiɓal
kaaro
kalefuuru
kaaro
kartal
karton
kural
suudu
kaske
lancuru
eesugol
fusugol
kasilooru
haaju
kaseetiwal
tappugol
jurnde
masiibo
albala'u
badabada
katilikiijo
seedere
sabu
defugol
yewtere
fammeere
luuro
ɗun
bunɗan
accugol
dadugol
dadorgol
dadugol
ɗun
juulugol
darja
geeƴol
ontigi
ndoondi
teemedere
santimeeter
santral
tummbo
kono
kurunwol
nenndi
dillere
maaɓugol
beni
yoga
pellet
kaydi
pellital
ngaandi
ngaandi
accugol
boyinaaru
bee
kala
annde
awmugol
callalal
ceen
teewu
jullere
nguleendi
saambur
konkooru
ngelooba
ngesa
deben
arsike
waadere
mbaylu
mbaylu
sensugol
waylagol
waylagol
gallol
ñamakala
gimol
yimugol
santiyee
jiɓi-liɓi
libiti
jikiriwol
baabun
bee
kemmbu
diwngal
fawugol
mbileejo
mbileyaagal
muyban
jigawal
jiibe
ñiwre
kamidariijo
sareeti
puusoowo-sareeti
sareeti
keri-sarin
waaño
fampagol
dannaajo
butti-gite
gomooru
buunugol
lette
killi-killi
killingol
doginoowo
ñayko
buguuru
sokeeti
paɗal
bilibili-junnitti
amiiru
laamu
jurol
dolokke
tontola
paytagol
wiɗtotooɗo
dewi
siriifuujo
ñoomañini
mbaaraagu
sukundu
cukulol
sukundu
holɓunde
mbeewa
ka
paatawol
bareeru
bu'ugol
adadu
Sii'aajo
cadunal
deemuuru
wuufugol
suɓagol
cuɓal
koleraa
alhaali
ɗumannagol
piiji
suu
annasaara
katilikiijo
almasiihu
koromosom
yanal
ɓattaatere
asamaa'u
sigareeti
mbaymbaykowol
laamel
belorɗe
maagaraare
mbodo
jowi
jowaɓ-
siiraasi
sunningol
taaro-beɗo
alhaali
murl-
yiilaare
kaañe
siirugol
mekekke
ñeñi
misiide
lintugol
ɓii-leydi
lawlal
kaccu
buuto-be'iiri
balanngaaru
ngaddamaaku
heneere
liital
aali
ferñitugol
hentaare
fedde
tappirde
saabiwal
kilianjo
maƴugol
talenru
lennguru
laƴugol
ñagarawal
pontiiri
fempugol
kawtal
kosewii
kooko
sarti
sar'ingol
nawlan
doolannde
fonndo
duɗɗugol
gondal
rewro
rontondiral
kippu
cokke
maɓingol
kawral
pokugol
goro
gorohi
monee
haɓɓere
wallidiiɗo
huuwondiral
nara
moftugol
notugol
koɗol
tulde
uddugol
manngol
kolonel
kolonaaku
koloñi
kolonaaku
gorol
norɗingol
maccangal
njulaajo
cippiro
gilngii ɓernde
cippirgol
jelu
sukkugol
jowlol-ñanne
goomu
kumaandan
ardungal
fewjugol
mojobere
no
ardal
fuɗɗagol
honno
fensitannde
deftugol
komersan
ngeyngu
njulagol
gaccagol
goomu
mofte
komin
yiitidugol
suuseeti
goree
eɓɓindiral
eɓɓindirgol
yurmeende
baatagal
ado-ado
timmitirde
kompule
yelen
jilɓere
pewje
kuugal
wallifagol
yuɓɓiitu
faamu
faamugol
kompirime
sulfu
hasboore
kontugol
kontuwaar
diisondiral
fewgol
maslaha
fottangol
rawnoode
kaakummboosi
faamondiral
foolotiral
fasaadu
hoɗondirɗo
suliiɓe
ɓuro-ɓuro
ñaawoore
ñaawugol
ojji
welnirɗi
laabudda
doginoowo
dogingol
bensondiral
bensagol
hoolaare
halfingol
ufnaare
goongingol
gere
faytindirgol
yiingo
jilɓere
gurte
dental
ɓeyngu
ñaabaa
ganndal
baharu'lfaami
anndugol
faltagol
tinndiregol
dahugol
beelol
bayaana
hajagol
haldi-fotti
nunnugol
battane
pootiiru
mankugol
maw-
roondagol
multugol
tabitugol
ñinnugol
nafkagol
alkulal
sooƴugol
tabital
tabitugol
aynitugol
nguttu
tafal
tuuginorde
mahoodi
mahugol
tiimugol
royroytugol
humpondiral
tintidugol
raaɓo
raaɓo
raaɓugol
tinndol
faddagol
keewuki
taalugol
poropagannde
lunndagol
duungal
jokkindirgol
jokkitugol
duumaare
ahadi
lunndal
doole
liddu
haldigal
e ɓaawo
fooroodu
lunndagol
wallitagol
wallitaare
ndartal
yeddondiral
yottagol
foddugol
ahadi
yiitidal
yiitidugol
finnde
noddital
konwaa
goddangol
sunaare
nodditugol
koperatiifu
yuɓɓindirgol
giɗo
ñiiriiri
eggunde
ñemmbugol
kele
ndontoori
koɓolal
teko
kalabanteejo
guutufal
kooraa
debeere
silɓadere
wassalaamu
garankeejo
alaadu
goyki
cemmbe
faggo
saato
buunugol
yeenugol
coodtaari
fulawali
ari-fotti
dow-asamaa
daande-maayo
baŋŋe
cabbi-birɗi
kafu
hottollo
hottollohi
daande
coyri
ndaɗɗudi
soɓɓundu
sogonal
ño'ugol
ilugol
kuler
hello
himpaare
herƴugol
hirsa kekeeru
ngeru
cuucal
cuucal
kuuran
ŋooɗere
turnde
turugol
turnde
ɗuuɗa-gite
ɗuuɗa-gite
dogugol
maagewal
taarangol
kuruyee
baakanwol
monee
dogudu
daɓɓ-
mbatulaajo
faaragol
caakiri
yaakeere
denɗiraawo
tekkere
laɓi
laɓarki
jarugol
aada
ñoongo
tayer
awre
woofagol
kippu
ommboode
tiggaare
buumugol
geegerewal
kartudi
furugol
ñore-ñore
lakere
hulugol
xawfu
aawaseejo
ŋeƴƴugol
tuundi
paatawol
foccugol
karawaati
kereyon
aduna
tageefo
ñamaande
sincugol
kettungol
ɓakkere
fettugol
futuroo
asugol
haynirde
joolol
aataango
haacugol
banndiyaagal
aawaseejo
kanu
feloore
aybingol
noora
gonɗingol
yeño
layugol
palal
ƴakkugol
beppe
koɓolal
dewal
julɗo
hiiɗeende
garguleeti
hurmanteejo
tettugol
binngahun
gurii
defugol
ndefu
defugol
kusuŋe
busal
sila
bunnaaru
tugge-ture
lummingol
boofo
kilooti
remugol
awru
miilante
miile
gosordu
humpaaɗo
kumpa
aynde
saafaandud'abordtaho
awwal
awa
toode
tippude e
ɗoo
keri
suusugol
sonnaajo
halakuyee
hakkaaɗo
halkugol
saasumaani
bone
e
bara
amugol
ndoppere
tamaro
e
fontugol
bensondiral
fasaadu
fertagol
ardal
eggugol
faatagol
deesaambur
faatunnde
yummbitugol
riftugol
feerugol
ceekol
fewjugol
desigaraamu
yewugol
anngisaare
beytoore
beytugol
feññinannde
hollitugol
liggitugol
sommbitugol
haɗugol
ñeñi
ñeñugol
hoɓugol
lawtugol
taƴitugol
felsugol
dekeree
sartingol
sifagol
yawugol
yawre
nder
ayiibe
miskiino
daranagol
deenal
bammonee
beppugol
ñaaƴo
tinndingol
ɓoomugol
soppuru
soppugol
bone
ƴaarugol
ñiddeendi
nefugol
sintugol
mettagol
yaasi
ittugol
aada
mboodo-mboodo
delegasiyon
delegeejo
diisondiral
diidugol
rayti
raytugol
fodde
hollitaare
janngo
solugol
lanndal
lanndagol
feɗɗere
feɗɗugol
yaadu
fokkitugol
wirtugol
eggudu
eggugol
feetere
feetuɗo
yeddugol
follugol
belebon
suudu
luttugol
feccere
baaba-gooto
baaba-gooto
demokaraasi
lancuru
jinnaaru
holloyee
miskiino
ayiibe
aybingol
mboodo-mboodo
battane
firtugol
cukkudi
ñiire
baasal
melen-
jahal
senndugol
fuutugol
faatagol
limodal
depansi
depansugol
eggudu
yiilugol
mettugol
fontugol
fontugol
rusugol
deppugol
konkooru
fohugol
fasaadu
jimminaare
gibi
depiteejo
sonnjaa
sonnjugol
yeñannde
toolaajo
fontugol
ɓaawo
tuma
lurral
wemmbaare
ɗawre
geyngol
jippagol
joldugol
sifoore
jeereende
sooyugol
ɓoorugol
duulo
duulagol
wirtere
aybingol
innde
innugol
faale
faalegol
sattere noppi
murtal
jiiɓoldu
hannde
dunndare
natal
deesingol
ley
fodoore
bonnital
firtugol
fultagol
anngisaare
añugol
maapere
yewugol
bonnitugol
ñamaande
edda
ɗiɗi
ɗiɗaɓ-
koyfitugol
adagol
yeeso
ɓantaare
ɓantugol
laatagol
hibbugol
serindal
ndaaroowo
hottagol
jiɓi-liɓi
junnitti
feññingol
duwaa
farliiɗi
alɓagol
waliyyu
dewal
ɗoftaare
Seytaane
jinna-ngotteeru
Jaakanke
caltuka
Jalunke
jaaman
biiwol
dogu-reedu
fito
fitugol
kamuusu
Alla
certal
dirtingol
karahan
nammbara
layannde
dammbe
bilol
funsugol
jaawal
alati
asakal
ittiri
ndolugol
ɗuytal
hiraande
sulfu
daalugol
ardungal
wi'i
ardiiɗo
ardagol
almuudo
fitina
bolle
wolnde
sutura
ɓurnindiral
serindagol
wennje
wennjugol
heege
mutugol
mutal
fullugol
waɗugol
hawre
lancitugol
fensitugol
murtal
homugol
bonnitugol
hajagol
woɗɗeendi
wedditaare
sennditugol
ronndiisiman
waccoore
rayti
raytugol
luutugol
fijindaaru
ndarngal
Alla
lancugol
lurral
pattaali
cergal
seedugol
feññingol
sappo
sappaɓ-
jimmbeeru
jihaadi
jinnaaru
cernoojo
cerno
ciftinorgal
honndu
dala
boydiijo
ne'ugol
galle
calalal
ayiibe
dokkal
arma
jonnannde
jonnugol
sinaapawii
yeeso
kulugol
huylagol
ɓaawo
sadaaqu
taaqangol
teŋe
duwaañe
doy
dakmu
duusi
muuseendi
shakka
taƴagol
duusen
daraa
darapoo
waanugol
elto
darnugol
doroogu
geɓal
ñaamo
peewal
ngelooba
njofingol
tabitugol
fodde
ɓooyal
juutugol
gilngii ɓernde
dinamoo
diisanteriieaundiyan
ŋalaw
ŋappugol
serindal
ooñugol
dirtugol
mbattiigu
wattitugol
daɗugol
dogugol
disaare
wulugol
aada
ɓargal
nootitannde
fogugol
wiccugol
maƴere
ɓanngugol
ndaygingol
hentagol
jalbeendi
fettugol
weñugol
toƴƴugol
duɗal
lekkoljo
hunndaari
faggudu
ɓonndal
marugol
ɓonndoowo
ceɓal
hoɓɓitugol
fohugol
marsingol
si'ugol
heɗagol
duufugol
wallifagol
karambol
binndi
binndo
hibbondirgol
nguufo
ƴufugol
ngiiru
molfo
darnugol
elto
eltugol
montugol
woocugol
duncal
etagol
etaare
hulɓingol
ɗenƴere
mettere hunnduko
fotugol
fonndugol
fotal
majjunde
igliis
ngañaneendi
añanɗo
kirse
hirsugol
ŋaasugol
yaaɓugol
Misranke
jiñere
yaññugol
yaajugol
ɗarlere
woote
laktiriisi
majaawo
saasumaani
geɓel
mawba
ɓinndu
kitimmba
faggudu
toowal
almuudo
eltugol
toowugol
ngaynaako
alahajji
kanko
kamɓe
woɗɗeendi
duncugol
martugol
monndugol
laana
sonnjaa
fiidere
finnugol
taggugol
ammbuteyaasi
lunnagol
maɓudal
eggudu
eggugol
amiiru
seŋugol
hottugol
merdingol
cuɓal
nganto
faddagol
lamlamɗo
saggugol
tulugol
deegondirgol
lamlaamateeri
huutorgol
tookugol
naɓugol
siccugol
batte
kasugol
ñamaande
ñawlagol
ado-ado
e
hoggo
cuuraay
jolkondiral
kolmbugol
jolkugol
galle
taande
fahin
rerɗingol
ndaha
saggitorde
bonnugol
bonugol
tiwrugol
nokku
foppugol
muñal
yonndiniiɗo
yonndiniiɗo
heññugol
enerji
fiidere
paykunyaagal
boobo
rimugol
Jahannama
sokugol
yuɓɓugol
huɓɓugol
ɓuutugol
ɓuddi
loƴugol
ulfitagol
irugol
ubbugol
waɗɗagol
lunndagol
urugol
anngisaare
aadanagol
jibingol
huttitugol
tammbadufaaru
tiwrugol
lanngiri
hennugol
jiɓi-liɓi
wasiyagol
ittugol
solugol
gaño
mirñaare
wemmbaare
jantannde
jantagol
moolanaa-
tefugol
ankeeti
tefugol
maandingol
winndagol
taggugol
jannoowo
ekkitinol
ekkitugol
awre
ɓilugol
ñaamugol
gerugol
on say
on say
ŋappugol
ɓiƴo
saadagol
nanugol
haldugol
faamondiral
surrannde
belnugol
cattal
jiñere
jiñugol
yelen
kuɓu
hunnditagol
jogondiral
kolmbugol
hakkunde
weeñugol
palal
damal
saccudi
immanagol
anterpriz
naatugol
kenenti
faggugol
yewtugol
faggudu
haynagol
tintidal
lintugol
forolol
buumugol
haasidaaku
haasidel
beru
hunndaari
eɓɓugol
jonnal
imminaaɗo
jonnugol
tekkeendi
maral
marugol
fullugol
hawnugol
balawal
kaafa
segeleere
bitiwii
cawtol
ojji
albala'u
yurnagol
boro-boro
bullal
piiniwal
foron
jamaanu
tennugol
genndiraawo
humangol
fittugol
ɗenƴere
hulɓingol
genndiraawo
jarrabuyee
tilfugol
horsugol
ñiiɓal
ekipu
nanndal
nanndo
wartindagol
jamaanu
ɗinngere
mahugol
wommbugol
boopal
a'ere
a'ugol
saykuujo
meppugol
ŋabbirɗe
jammbatawal
kurkaadu
jiyaaɗo
ɗowtugol
dow-asamaa
awdi
jorto
jortagol
alkatiijo
jikke
fittaandu
eɓɓere
ƴuuwagol
etaare
moggere
etagol
esansi
ɓeydoral
haamugol
duppugol
ɓiirugol
funnaange
martaba
happugol
reedu
e
honnugol
hari
bertol
baanabaanaajo
kalaldi
raaya
weendu
sagara
alhaali
ñippugol
mulugol
weƴƴitugol
layugol
poomayanke-
Geno
poomaa
sakkital
iilaango
iilugol
weeyo
bonngawii
leñol
leƴƴi-leƴƴiyaagal
fettere
foccugol
bagi
hoodere
kaawee
hawnugol
haawagol
wedditaare
giilol
janan-
ɗeɗɗere
jonngugol
saragol
laatagol
ɓillugol
alkabeere
hiiɗugol
faaɗere
ankeeti
jannganaakuujo
janngugol
annasaara
kamɓe
Linnjiila
faɗɗere
surtugol
pinal
peƴƴol
ɓokkirgal
wifugol
ɓokkitagol
wantugol
wonnagol
koomaboriire
betekee
fantingol
jiñugol
ndartal
ndaarugol
ɓurugol
faltagol
sunningol
beppe
accugol
accugol
sahinɗingol
tafsiiru
misaalu
ekkitaare
yiinagol
hollitagol
farluyee
ƴamugol
goodal
wonugol
ƴuunugol
fergu
layannde
ndarndagol
antaaku
bayaana
faamingol
huurugol
fettugol
ekspooru
weeɓitugol
bertol
bi'ol
baagihi
fanaa'u
mulugol
mehugol
awdi
oogugol
suutannde
wuli kay
sera
gaaɓe
wellitagol
luusin
moƴƴingol
yeeso
hoyeende
newinugol
fason
moƴƴingol
la'iifuujo
bayɗo
foofere
ɗaatugol
pergol
do'ugol
perduru
heege
gerugol
laamel
falo
haanugol
aybingol
aali
heege
bunngugol
cadunal
tappale
mbeelu
diwngal
conndi
waajibi
ronkere
soppugol
wortowal
naafiqaaku
boopal
jullere
wolodaabe-
naafiqiijo
arsike
karankammbeeji
baataajo
giɗaale
muñur-meñer
gilngii-ɓernde
weltanagol
deyel
ndey-
debbo
eelugol
fineeter
ceekol
njanndi
marga
ufugol
ommbugol
uddal
daditaare
remoowo
Pereejo
fowre
piggal
boɓi
koolol
lannjari
feeto
nanndolla
oynge
baapun
kaakol
haako
aynaare
fabraa'iilu
ƴamal
ƴamuɗo
ƴamaaɗo
ɓokko
fuuti
haɓɓugol
ɓoggol
kartal
fempugol
cadunal
finnde
hollitaare
nguli
fempugol
ƴibbeere
ƴibbe
natal
fiil
lootorko
kufuree
uuyugol
jala
mottoowo
geɗal
filmu
oogirde
nguyru
geɗal
si'ugol
battane
gasugol
asamaan
feccugol
tabitugol
feŋugol
loyru
suppugol
lunnagol
ɗenngal-yiite
beccal
mbatulayaagal
mbatulaajo
ndagawal
fuler
fiinugol
caangol
cokko
faaragol
fuɗateeri
wempeñere
hummbugol
serdu
finnde
heyre
deelol
weeɓitannde
laawol
feetere
waddugol
wubbugol
fonkisonerjo
ndanka
ɓalal
fonndoode
sincugol
haynugol
foññe
faylu
ɗuure
balon
kutu
doolugol
ladde
mbayla
tafugol
bayillo
formaa
mbaadi
ñoggal
jeeno
jeenugol
caŋe
defunal
ngayka
foosewol
feetuɗo
farñitere
loyru
foccugol
furyugol
Pullo
kunnakitiwol
jamaa
guuwere
fulfulde
Hal-pular
fuuru
naafiqiijo
naafiqaaku
furseeti
denndilawii
wurñugol
culawii
furno
fitaare
holgo
meƴƴugol
Fuutanke
furgere
ɓuuɓol
keccu
bagg-
faran
Porto-Faransiijo
Faransi
Faransiijo
yawtugol
laaɓal
buunugol
banndiraagu
fooroodu
kulol
feren
kiitasolo
banndan
diwnol
kañaa
firsideer
saasumaani
donkaafele
diwnugol
faahisaaku
jaangol
ñobbugol
formaasi
bantan
ñuɗugol
lampurawol
tiinde
keerol
fofugol
botugol
dukummeere
ɓiɓɓe-leɗɗe
faɗal
dogugol
dogudu
maƴugol
curki
fiimugol
fiimoowo
fuyre
yinndaare
bokoñiri
fiifaaru
janngogagnerdañugol
fertagol
welowelo
dañal
ŋoomi
leekere
banndiijo
gaaraasi
sellingol
cukalel
faggudu
aynugol
gaaru
gaarugol
gaaruwatir
baaru
ŋuurugol
curdi
bonnere
bonnugol
gatoo
bonnugol
komo
nannano
komoyaagal
debboti-gorkoti
digiire
kaakaraari
ŋuylugol
oonugol
oonaango
gardiijo
esiraawo
asko
gawlo
fallugol
seneral
hasii
hasii
jamaanu
moƴƴ-
moƴƴere
jinnaaru
jinna-ngotteeru
wiige
howru
yimɓe
aaden'yaagal
mbaalaandi
fewjugol
kuugal
dawrugol
mbaroodi
banto
bantagol
moolanaa-
ñamaku-leydi
gile
oogirde
gilaasi
tesagol
mortagol
mullere
darja
herugol
deereero
ndeereraaku
jinna-ngotteeru
gobule
foro
taku
montirɗum
wowru-baafal
ittugol
daande
gookiiru
konondol
gudoron
ngayka
hunnduko
faandu
bedal
deereero
ndeereraaku
dukkal
dakamme
meeɗugol
sintere
laamaaku
fewjude
fewjugol
goyaabe
goyaabehi
neema
abbere
fayfayru
foññe-colli
celluka
garaamu
maw-
garammbuubu
ittiri
kotiraawo
mawnugol
maama
maama
maama
cinkal
koose
heefugol
koccuuri
Gerekjo
marmalleere
diwnugol
beembal
pocugol
poco-paca
feɗaango
pocugol
ñomitugol
hoññugol
geegere-ndanta
ŋabbugol
bammbaaɗo
wabaa
dane( e )-
ŋerme
uumugol
ŋermugol
ŋerme
uumaango
dukugol
riggugol
njan-
reedu
njanɗugol
fammeere
wurñugol
fedde
fedde
mojobere
linsere
buutoori
pirinwii
ndikkugol
gere
honugol
Berseejo
fakko
ardiiɗo
ardagol
gidon
Gineyenjo
hoddu
ñeeñal
koltu
wattugol
concol
hoggo
hoɗugol
koltu
mbowdi
suttugol
folto-falta
folto-falta
teenirde
hadiise
hajju
hoggo
haasidaaku
añugol
duppugol
bolonru
fowtorde
ƴaworɗi
fulasoo
ndolinwal
jukkere
jukkuɗo
ñebbe
bifi
potal
wootinɗinal
fonnugol
bolommbata
kawral
hawjere
ɓantugol
tooweendi
suluuru
Hawsaajo
Alyahuudinke
ewnagol
firi-firi
elikopter
misraa'u
jabe
farugol
faraango
ewnotooɗo
buroyɗi
geenal
ngartudi
bidi'a
bid'inke
njoldu
donal
artugol
dono
debboti-gorkoti
sigiyaare
hayaare
fariijo
anngisaare
ŋanaaku
njuuwal
ŋanaajo
ette-ette
ammbugol
saa'i
banni
buɓɓagol
poore
follere
sonndu-ñanne
hanki
gabbii
weŋugol
fillayee
taariika
peƴƴol
taariixayanke
taariixayanke-
ndunngu
waru-hoore
mantoore
Banii-Aadama
gorko
neɗɗanke
tokora
debboti-gorkoti
nunɗal
martaba
hoore-kuɗol
teddingol
hersa
labutaane
liƴƴere
liƴƴugol
lappol
tatte
lorloosu
hulɓinaare
kaaransireejo
mbernaari
konnaagu
janano
jipporde
Hubbuuɓe
holsere-puccu
huurul'ayni
dunkawal
sooƴaango
sooƴugol
nebban
jeetati
jeetataɓ-
neɗɗaaku
aaden'yaagal
diwyol
wirtere
wirtugol
haacaango
haacugol
buguuru
idraari
bonooru
beteyaagal
selirgal
tansiyon
faasiqaaku
faasiqi
naafiqiijoici
annanna
miijanteendi
kay
bula'uujo
bula'uyaagal
sanamuyaagal
sanamuuru
nanndolla
sunnakati
kappe
humammbinneyaagal
humammbinneejo
himo
suriire
jinnaaɗo
ndaygingol
nuurɗugol
hiɓe
mbodo
cadunal
miijagol
almaami
fussaqiijo
komoyaagal
ɓuɓɓingol
ñemmbe
ñemmbugol
wortugol
ɗon
ɗon
yollugol
yoolaare
tuŋaaranke
yollitaare
ñoƴƴingol
layya
boragol
dugulaa
halkaare
hawjere
yamirɗo
ɓurankaaku
geddo
toraare
toragol
neetoriijo
bonre-needi
fiira
maw-
finnugol
doolugol
duuti
maando
muulugol
muulngo
gilngii ɓernde
soɓe
ittere yili
bula'uujo
bula'uyaagal
cumal
sunnugol
sikke
bilakoroojo
fesugol
fesoode
jariire
rerɗingol
woñaare
liiƴugol
joltugol
huuɓugol
finnugol
melen-
aawasaaku
baasi
keeferaaku
keefeero
humammbinneejo
ette-ette
jeyal-hoore
sappordu
sappagol
hinndinke
baasal
taakanjo
baydoolo
nguttu
ngara
hollugol
mbaylaandi
anngal
ɗuuɗa-gite
fanɗi ñila
jukkuɗo
jukkere
ɓuddi
battingol
kibaaru
habrugol
enzeñerjo
ñeeñal
yollitaare
dulluɗo
dulleendi
sobon
maafeeji
uragol
surrannde
belnugol
konnaagu
wikkannde
pikiiru
hoynde
hoynugol
hakkee
ɗayre
meere
annde
winndagol
mukowii
naadugol
tentingol
calu-gite
wahayinugol
deppugol
daakagol
baddi
karamoko-lekkol
njuɓɓudi
ekkitinol
ekkitugol
aala
hoyre
bunnitugol
murtal
tawtindiral
taakugol
faamu
hakkil
tiiɗal
anniyee
tefangol
teɓɓagol
shaf'i
kaɗal
harmingol
haraamu
bote
nderndeeri
ee ɓe
winndereyanke-
ndernde( e )-
tebbinndi
enternet
ewnagol
firo
nantinoowo
firugol
tefoore
tefoore
tefugol
taƴindirgol
kupugol
bayaana
jinngugol
haasidaaku
hunorde
naadugol
sorugol
jayɗo
meere
fefindagol
heɓɓitaare
caate
habbiroore
wirdu
du'agol
sonndu-gite
gawmi
lislaamiyanke-
madarasaajo
Banii-Israa'iila
ƴaɗɗere
fakkeere
tubbugol
haasidaaku
haa hannde
koyngal
santi
sanwiye
sarden
loonde
nete-
reme
labbooru
mi
bugagol
fijindaaru
alkamisa
bagg-
korka
boobo
hoorugol
cagataagal
weltaare
takkugol
huupuru
fijugol
fijirkun
balan
calalal
ɓoggol
fijirkun
ñalaande
jaaynde
ñalaande
balɗe
nduuguseere
fertagol
ñaawoowo
ñaawoore
hasbugol
Alyahuudinke
suwiye
juwen
siwtaaɗo
siwtaaɗo
loŋorɗe
njarlu
sippu
huɗagol
ndiyan
haa
jojjugol
laaɓal
bammoneekapokierbantan
kiloo
kilogaraamu
kankaliba
Kisiijo
Kisiijo
Tanndaajo
kooraa
saare
Siiwaaɗo
fergu
Tefoowo
mo
gaa
hen
remuru
remugol
poɓoyaagal
hen
futtii
kaanaru
wiro
accitugol
kosan
lincun
mbelndi
woytaare
bojji
lampu
gaawal
bugagol
ɗenngal
haaluyee
bolle
ceelol
sariire
yiltagol
yannji
gonngol
gilngii
mirñaare
ngaadaare
laten
lonngal
lootol
lootugol
bammonee
mo
jaawugol
yeesoojo
ardungal
mettugol
darsu
jannde
finndituru
beɗo
tinndol
welsindaare
halal
donal
maafeeji
baagi
doy
buutoori
ndiyan
ndannguujo
ɓe
tooñugol
wuppol
leeter
cerno
kuruyee
ɓe
maɓɓe
funnaange
Sulukaajo
tonndu
luxaare
pallardi
eesugol
delbol
Sulukaajo
yummbitugol
dimo
lisans
halal
haɓɓugol
baŋŋe
yetinan
sariire
leñol
ciifol
aali
haɓɓugol
kaasorgal
kaasugol
hattirde
kasannge
ngayuuri
ilan
bannjugol
janngugol
beloranki
liitir
conce
daande-maayo
bukku
baɓɓatii
hoɗugol
jipporde
sariya
junndi
fewndo
kiɓɓal poortiingal
mantoore
asko
luusi
leelaajo
luwugol
teddeendi
luwaasi
sootiiji
kanko
annoora
tenen
lewru
basarɗe
keroonaaru
cippiro
cippirgol
huɓugol
kuɓu
Suɓaaɗomaan
alɓagol
ɗuma
pewje
masin
ɗumannagol
konkowii
masonjo
bitiki
mbileejo
dabare
masistaraa
labaa-
maayuhu
horaare
fooƴugol
junngo
jooni
heññugol
meeri
lameeri
kono
kaaba
belebon
jom
farba
seemaa
hellifaaɗo
ɗuuɗal
ayiibe
faddu
kiitasolo
ɓitteende
ɓaawo-pellii
jiiɓugol
kataa
kataaɗo
gorel
kuddi
e
e
baasi
woñaare
ƴoyre
ñoomañini
Maninkaajo
bona-feere
arkawal
dugulaa
tilfere
tilfugol
biro
enndu
kunndulal
manndariini
manndariinihi
wakiilu
Ceɗɗo
Ceɗɗo
nafagol
manngo
manngohi
fason
seppo
bantara
maneebur
anngal
waasere
emmbugol
kooti
luusin
termugol
maakiti
seppuru
luumo
ɓawre-ɓawre
seppugol
helugol
talaata
diidere
dunkiire
serindagol
pallardi
moodi
desal
jommbajjo
humangol
gooruwol
balan
baharanke
baharanku
wureere
ŋerme
ŋermugol
maande
batte
maarasi
marto
sahiidi
sahinɗingol
wirnugol
ɓoose
giyaa
ɓoosugol
guuwere
njan-
bedal
ƴakkuru
ƴakkitugol
buutu
miile
miilante
jibinirde
hisaabu
alhaali
bimmbi
walluhaa
rannga
hellifaaɗo
kellifaaku
huɗugol
hakkaaɗo
uumugol
Naareejo
qubba
yakkiiɗo
mayoneesi
lan
bonki
bonɗo
meesi
geddo
doftooru
ñawndagal
lekki
ño'ugol
ñoore
mottondiral
sikkitaare
ɓiɗaare
jiiɓoldu
jiiɓugol
bara
feddeejo
duu
gannditi
bone
hulɓingol
genndal
jom-suudu
mannjallajiijo
mannjallajiiyaagal
ɗowugol
jolkugol
fenaande
tappale
farilla
ƴiiƴan
ella
fenoowo
naana
mantilaton
baapun
wokkude
kamidariijo
mawninkinaare
faljere
yawagol
baharu
albarka
alarba
biro
foddugol
lagiiru
kaawee
an
nelal
nelal
almasiihu
eɓɓere
etugol
njanndi
laawol
mecce
meeter
tufunnde
fawugol
meetelol
waru-hoore
waru-hooreejo
ɗalde
lappol
miili-moolo
mikoroobu
mikroskop
naange
njuuri
ndikka
rufu
seteyaagal
oogugol
mbahe
hakkunde
miniteeriijo
wuluure
kaatatal
miliyaaru
miligaraamu
miliyon
ganngunal
oogirde
ɗayɗo
maabanaaru
yawagol
bote
ittugol
ittugol
ittugol
jaagoral
jaagorɗo
feccere-jemma
hojom
kaawee
merere
ndaarorgal
ɓitteende
moƴƴere
nelal
ɓataake
immunde
moodu
sifa
hakindaare
waylugol
mbuso
lan
lewru
fuunugol
puuniri
baagol
tensagol
feccere
ƴakkirde
ɗaatere
densere
waqutu
an
tageefo
aduna
winndereyanke-
yul-yultondiral
sensi
ŋurŋurtugol
wahadaaniyanke
duhiiɗo
kullii
fello
ittiri
ƴawal
meppugol
mowre
montor
hollugol
mbaɗɗu
hormorde
awmi
bittol
ŋatugol
soppugol
yoomere
lagambal
lajal
wowru
ñilɓe
jaami'u
bi'ol
moter
sabaabe
motooru
motooru
coongii
fiifugol
buubii
duufugol
ɓuɓɓingol
muuluwal
faatagol
awlugol
awlugol
nguufo
ƴufugol
sunsunkooji
sanke
sonsoliwii
ŋati
baalii
dillere
memmingol
bawɗe
ñilɓe
sicco
mboboojo
noddinoowo
mbam-puccu
sowugol
sowannde
maadi
gimmbal
maadi
ƴoƴugol
uumaango
uumugol
misku
hunnduko
ñamakala
julɗo
fettugol
mboboyaagal
gunndoo
jantol
hattaa
woo
fubbagol
nayla
dañal
jibinegol
ɗaayere
fintoori
hinere
fillagol
jiidi
leñol
lawlal
gatal
jaati
ƴawugol
kulunndenwal
batoo
wota
wifugol
fus
haaju
riwtal
derfere
derfugol
fewjodal
termugol
bufenri
bolondaayaagal
nete
ɗaɗol
fittugol
hes-
jeenayaɓ-
baaɗiraawo
kinal
njofoojo
awaamuyaagal
ñakka
ñebbe
baaɗiraawo
fennugol
kawgol
feppitugol
dimo
dammbe
peera
piɓol
lah-
ɓaleejo
ɓaleejo
ɓaleha
hoofuuru
innde
egga-hoɗa
eggudu
adadu
wuddu
innugol
aa'a
bunɗo
nano
Naareejo
wootinɗingol
amen
sawteende
kooho
maandingol
darja
amen
fiɓugol
ɓeyɗo
faggugol
neema
en
hes-
boobo
kibaaru
nofambar
yoolaare
foɗɗere
loƴugol
duulere
jemma
niimoro
hoƴƴuduô
ɗoftagol
nanangol
ɗoftaare
faandaare
ella
fiyaaku
piiji
farilla
farliiɗi
defugol
faahisaaku
niɓɓitugol
niwre
lasindaare
ndaarugol
sukkugol
hirnaange
golle
kippugol
baharu
ottoombur
lunngol
ɓuutu
kolonngaare
woowolde
konondol
boofo
oorirde
awƴirgal
keeferaaku
awƴugol
awƴoowo
senngo-ɗerol
bammburan
keefeero
huɗo
bireedi
oorugol
deƴƴere
pempal
ɗaka-ɗenɗe
miwɗugol
ñagarawal
ɓillugol
nawna-jonte
pampulamusu
ɗoworgal
ɗaamol
waccoore
basagaare
nomoran
buutoori
baaba
buudi
wuuduru
paapu
kaydi
beɗo-Alla
haɓɓere
ko fewti
fewtugol
gaynitagol
ñaaƴo
ñaaƴugol
aljanna
naycawndol
mboofu
boofo
waado
gilngii
kulle-reedu
wirngallo
sarden
lowre
astaxfirullaahi
yaafagol
gardabu
yeru
musiɗɗo
musidal
laañel
aamere
puyɗo
anngiri
woondoore
mbatirdu
caltuka
e
bi'ol
bolle
geɓal
senndoore
eesugol
wallidiiɗo
fedde
jinngere
geɓel
fecco
pattaali
caawugol
hen-fow
pattaali
ɓesungo
feeto
palannde
bakotooɗo
paaspoor
faatagol
lummbinoowo
yankiniiɗo
giggol
ɗaatere
paasuwar
ngaynaako
jumpugol
patante
baabiraaku
muñal
fadagol
laral
martaba
gorobone
takkere
oorirde
newre
purulol
darnde
miskiino
baasal
ñaaƴo
njoddi
yoɓitugol
ngenndi
ladde
remoowo
forolol
bakkaatu
yunngo
bakkoɗingol
yunngugol
goopi
junuubanke
yunngoowo
pedal
peeñe
peeñugol
lorra
tampugol
yanngagol
yanngagol
leeɓuure
lesugol
hajjunke
hajju
peeliwal
liiƴugol
fewndo
wenngugol
lacol
koporo
gite-ɓernde
miijagol
aretereeti
falo
maapere
foɗɗere
tutateeri
perkaane
kaynal
cukkugol
liwndu
faɗugol
gellal
gellal
duumagol
baaba
haylanduru
tabital
kamal
bona-feere
yaakeere
yulugol
dumunna
cokke
hayrugol
hoɗere
koɗe
duŋagol
belayee
kaaleeru
ɓillangol
duumaare
catagol
karaama
aaden
gooto
yimɓe
kasaara
fasaadu
manndikugol
albala'u
hirɓugol
fuytere
famar-
ittirdi-kooƴe
taaniraawo
cakkuɗe
ɗartugol
karsini
Hal-pular
jamaa
kulol
bela jo'o
jan-woo
girayngii
faaru
farmasii
sagara
fiyaaku
baymaanaawal
hitoyaagal
fono
baymaanaagal
fotoo
fotugol
kalimawol
mbaadi
hoɗɗoode
hoɗɗoode
ayrude
mirugol
eeso
koyngal
bappal
hayre
dewal
paɗagol
pempal
gomɗuɗo
gabooru
mowre
unugol
doosal
gubaleewol
hippagol
unndugal
wiirinoowo
wiirinoowo
ñamaku
ɓuccugol
jogorɗe
jawlal
peepuuru
cukkugol
pempal
pikiiru
laakun
firi-firi
yurmeende
yiltondirgol
jonnde
jowtol
heññugol
kerbeere
boowal
oonaango
awmugol
awmi
awaamu
dakamme
mbeleeɗe
annanna
weeyugol
weelugol
tagofeere
eɓɓangol
eɓɓindagol
sarden
beelen
aawugol
kunkutun
hollaande
paltiini
wullaandu
fesugol
bojji
fusugol
ñuɗol
heltugol
jullugol
yollagol
puda
fuña-fuña
karambol
cowirgal
pine
jiiba
ballafuyee
gimɗol
teddeelo
yuwugol
sayre
daande-junngo
leeɓol
toɓɓere
peeral
jalɓal
poson
linngii
ɓernde
qutbo
sattere hunnduko
ndappa
poliisi
poliisiijo
woogugol
dawroyanke
dawrugol
sagari-fonngo
nawliigu
sirku
wujugol
poomu
poomuure
pompi
pompi-esansi
pompugol
joorugol
kolewal
popilin
darja
jamaa
girayngii
bennjaare
pooru
baafal
kayfiya
waliwaliijo
kalpe
toownugol
portolo
geɓal
pattaali
natal
natugol
Portokeesiijo
dewtugol
darnde
jinnaaɗo
e
jeyal
fajo
posta
boɓi
suntuure
cekkiri
goree
pempal
daaloyanke
karanwii
ñooge
mawndu
conndi
ndukku
pular
biigal
gerto
jopal
jope
bebedii
beru
buuña
kiidi
fewjodal
fii honɗum
ñolugol
ñolu
jokkitugol
taaqangol
puɗol
ɓiƴo
duncugol
collaari
cofun
bawɗe
huuwugol
hunorde
adagol
mbaaju
kutubugol
fodoore
mbaaju
hiitannde
hiitagol
jaalagol
ɓural
perefektiiru
perefee
ɓeydol
ɗawre
aran-
afo
jaɓugol
ɗimmitagol
innde
haaju
hebilaare
parugol
puñaari
kiitol
sariya
wajibiiɗi
farlugol
mbileejo
mbileyaagal
dokkal
hollindirgol
dannditorgel
persidan
fayda
kibirdi
haamugol
ñoƴƴere
dammbe
darjingol
luɓal
bewre
luɓugol
burhaanu
jaalagol
jertingol
hiitagol
du'agol
darnaango
laamateeri
tugalal
nanngal
kaso
kasoojo
coggu
hasii
haaju
ɗatal
ardondiral
aroo-
feññinannde
feññingol
jiidi
jibingol
moƴƴingol
njencudi
jannoowo
mecce
bote
luggeendi
jiidi
annanna
eɓɓangol
ɓeydoral
mbaroodi
werlere
annanna
bugagol
junnugol
haylanduru
yiilanduru
fodoore
fodugol
ɓeyduru
ɓantugol
yaawi sut
yaawere fii
lomto
lafzugol
saakital
saakitugol
annabaajo
hiitannde
bi'ol
beteejo
beteyaagal
jom
halal
caakal
sujuudu
cagaajo
cagayaagal
bammonee
sabu
sabu
bagoral
aynugol
ngorgu
iwdi
sanndawol
diiwal
njooɓa
saa'i-
temmbeseejo
bagamma
liggitugol
ɓadal
rentaare
kellifaaku
feññino
jeeyngal
saakitugol
daame
hersa
luuɓugol
ñeɗugol
ƴoogirgal
kabii
bawɗe
woyndu
pular
daame
donkingol
sonndu-gite
Tulde-La'araafi
mbordi
fuyre
laraamu
moɗoori
no woniri woo
kelɗere
nde
tuma
tuma
emmbere
rub'u
kartiyee
nayi
nayaɓ-
dii
mo kala
kallaa
goɗɗo
yoga
toragol
mannjallajiijo
kalaaleeru
fitina
lanndal
bukkol
homɓe
woɗa
woɗa
wemmbiiɗo
wonɗo woo wonɗo
jam
kiniini
kankaliba
kento
iwgol
fii kala
piirugol
walkugol
ɗowtugol
rakoor
keppitugol
leñol
cottiigu
sottugol
ɗaɗol
leƴƴi-leƴƴiyaagal
piggal
heefugol
hoosugol
ñiiriiri
filli-filli
fillagol
kankiranhun-haala
ñoore
ñinnugol
walkugol
wifugol
hirɓugol
haala-haalita
ŋooɗere
raayi
sabaabe
darnde
nennugol
hirhortugol
ramalaana
hoccugol
nattugol
awƴugol
hoynugol
cottiigu
konnaa
kirndol
darnde
saffawol
paakugol
wuugugol
heña
jaawal
ciimtol
jantagol
ɓilugol
ɓilugol
ɓannugol
saɗeende
femmbugol
dental
hawtitugol
sulumeeru
ɓoomugol
ɗaamol
rato
fogugol
hewtagol
ngayka
montugol
karaama
gubaleewol
hippagol
nootaangu
nultugol
gollugol
soobee
faasiqi
faasiqaaku
ommbitugol
wilitugol
winnditagol
keɓal
dañugol
wiɗto
taskagol
beñuwaarwal
fillayee
darnaango
ƴantere
jeeyngal
faltegol
cokke
coñal
soñugol
yamaruyee
sartingol
yontugol
coggu-goro
warjagol
weldital
moƴƴingol
ɗowtugol
lollere
annditugol
jeytugol
hettugol
huttitugol
cawpotal
finndewol
defitagol
dirtingol
rentagol
hettugol
tortagol
wallifagol
fewnitaare
fewnitugol
ɗuytaare
keppitugol
melen-
winnditagol
wattugol
ruttorde
ommbitugol
miijitagol
miijitaare
moƴƴitugol
fewnitaare
fewnitugol
heyɗintingol
firsideer
ɓuttugol
fattiniiɗo
salaare
salagol
ndarɗe
fewtugol
diiwal
bukku
sarti
regilugol
ella
laamu
laamagol
nimse
nimsugol
jokkondirgol
bolcugol
ɓoyre
keeci
salaare
salagol
bilitol
wellitaare
welowelo
accitugol
sifagol
humpondiral
ŋottugol
muumini
dewal
jalbugol
kesum pul
ƴakkitugol
aynitugol
yoɓitugol
shukru
jarnugol
saatagol
holgo
bannjulu
yaafuyee
ŋerme
nimse
remorku
caŋe
lonto
lontal
lontagol
hebbingol
jiiɓoldu
haylugol
memmingol
ndonndu
pottital
fottugol
aada
jonnitugol
kumpa
luttugol
luttugol
semmbingol
lollere
firtugol
heyɗintingol
kumpital
humpitugol
artal
hewtitugol
liɓal
hippugol
rattagol
rufugol
moƴƴintingol
fodoba
paasugol
tuubuubuyee
fillagol
ɗimmitugol
ɗimmital
fillital
jaabawol
jaabagol
jaabagol
jaabawol
ciimtol
dirtingol
fowtere
bilitol
futtugol
jaɓitugol
iiragol
imminaaɗo
lontagol
feloore
dukugol
felugol
ndenndaandi
seerugol
innde
hersa
marugol
kaybonru
tuundi-njamndi
firtugol
dartannde
catagol
daditaare
iidugol
huntugol
teddungal
jimugol
foofaango
foofugol
jalbugol
fawtaare
fawtiiɗo
nanndal
immitagol
urɓitagol
wurtugol
baaru
heddannde
heddagol
jonnitugol
battane
rawnoode
raɓɓingol
immitaare
leetugol
nennagol
nootitannde
liimaanu
awgol
ardu
hippitugol
aretereeti
yoɓugol
ngeenaari
ñorugol
jeytugol
dental
hawtitugol
gaynal
baatagal
koyɗol
finndingol
wahayu
wahayinugol
mbeelu
tortagol
yeeyitugol
artugol
keɓal
hoyɗugol
ndartugol
ndartannde
wurtugol
ndartugol
murtal
murtital
sawranke
follugol
jaaynde
fasaaha
jokkule
siññinagol
galo
alɗere
ñuɗol
ridoo
biskitugol
fus
siññinagol
doole
saƴƴitugol
nootaangu
jaleeɗe
nawaare
ɗatal
fonngo
nawliigu
caangol
maaro
leeɓuure
pompi
njan-
fetere
fetere
wommbugol
ŋoolugol
ɓoyre
laamiiɗo
Ruumi
daarol
tolugol
murl-
kurunwol
hiraango
hirugol
ŋoolugol
ŋuurugol
woɗe( e )-
kalinwol
caawa
piyugol
lagayeendu
a'ere
firi-firi
a'ugol
kalabanteejo
kalabanteyaagal
ruure
boɗe( e )-
came
mboɗeeri
dunndugol
ballaŋal
boɗe( e )-
laamateeri
ciko
halɓugol
halɓaango
ñaande
saabeere
junngol
filli-filli
aacagol
bonki
kakkalaajo
Riisiijo
kurbutu-fulawaa
sergitugol
ɗuwagol
jaɓugol
soɓɓindagol
ƴoɓagol
baɓɓitagol
deppagol
taasannde
yeƴagol
yeƴagol
dimmbagol
dimmbagol
jeynagol
ɓaaragol
ɓoragol
halorgol
wisagol
nodditagol
ooñagol
laawagol
ɓooyugol
bappitagol
bappitagol
gerugol
wubbugol
ƴeeŋugol
foppagol
jaawugol
laawagol
ɗeɗɗagol
wulɗegol
ɓurnitagol
wallindirgol
wiirugol
moltagol
pooɗagol
faɗɗegol
ɓokkitagol
ɓornagol
ukkagol
turagol
ukkagol
makko
njaareendi
holsere
kaafa
bonfo
sawdu
sakoosi
hormante-
layya
mokobaa
saasufaamu
ganndal
funtugol
hormante-
waliyaaku
nanngal
faamugol
ngeenaari
salminaango
lukujaddere
dugulayaagal
ndolkugol
salon
hiwragol
daɗal
assalaamu'alaykum
hiwrondiral
asewe
paɗal
paɗe-pettu
ƴiiƴan
beelol
buɓɓawii
lisugol
balkii
e
aafiya
Sarankulleejo
duulo
duulagol
Seytaane
haarannde
kuntal
huntugol
cakkudi
sinaa
diwdu
cikkagol
baɓɓatii
codugol
solti-ɓotti
danndugol
danndoowo
buruure
ganndo
dakamme
anndugol
saabunnde
dakmitorgol
fesoode
fesugol
seeranwal
antaaku
senndugol
jalbugol
feerenkeejo
yaare
binndo
yurnagol
tenƴingol
nanndolla
duɗɗagol
taasannde
uddagol
ɓantagol
yiltagol
daasagol
siyoŋru
yoorugol
hokkere
dimmbugol
faabagol
ballal
faabo
dillere
cowndi
kaatibo
koolaaɗo kuuɓal
tayre
kisiyee
ɓurnindiral
Joomiraaɗo
kooho
enndu
weerugol
lanɗan
cuɓal
suɓugol
jeyal-hoore
hirke
beppe
beru
awre
yontere
nanndo
aawateeri
aawugol
sama-soobee
awre
ñeele
maanaa
ñaawoore
bolol
anndugol
cergal
jeeɗiɗi
settaambur
jeeɗiɗaɓ-
laadi
Seereero
bayɗo
haqinqingol
woondoore
kutuba
himpaare
billal
lincun
hiɓɓugol
ɓiɗagol
laaki
korɗo
biroo
sarbeeti
boydanagol
dabbaruujo
jeyal
makko
bene
rogere
pet
pet
enɗan
ñaande
entugol
Seydiyanke
si
siidaa
qarnu
jonnde
wuttugol
sifulee
ñoggal
maande
hollugol
siifannde
al'alaama
siifugol
immitorde
faandaare
faandagol
deƴƴere
mbodo
melen-
faamingol
gomɗal
buubuuru
mbajju
surɓagol
alhaali
jeego'o
jeegaɓ-
silipu
yonndinaare
jammoore
kafankaaku
suuseeti
banndan
suufaajo
hariiri
ɗonka
ñawndugol
soobinaare
dankata
kiikiiɗe
kiikiiɗe
laral
miniteeriijo
bannjulu
naange
fonndo-juuɗe
tabitugol
kelɗere
mbajjaaku
du'agol
rewro
limre
ŋoŋre
laamel
qutbo
soƴƴagol
hito
ɗaɓɓitere
ɗaɓɓitugol
koyɗol
Sarankulleejo
senƴugol
ndureyaagal
ñanneejo
ngawri
ñaawoore
fason
yaltirde
dabare
wuɗɗugol
yaltugol
yaltugol
nanndo
koporo
daƴƴere
annde
barget
yeenugol
wuttaandu
soowonsingol
banto
bantagol
lorra
kiitasolo
aybugol
tilfagol
du'aa
faalegol
soɓe
ɓantugol
suliye
joopagol
ojji
jebbilaare
hutaare
sikkitagol
suppu
ƴaanere
cortewol
faylu
tiimelol
tiimeelo
fah-
mboboojo
tubbugol
moose
ndowru
ley
e ley
yawre
yawagol
penndel
suuperefektiiru
suuperefee
Soosoojo
ɗuytal
awgol
jaggugol
sutiyen
maando
gannditi
sowndo
lamɗo
laamu
binngawal
mbeelu
fefindagol
maniyyu
mullere
karaama
jattere
jattugol
coftal ɓalli
aƴƴere
wommbowal
tabital
estaadi
demmbugol
jipporde
gaarugol
pompi-esansi
nanndolla
cilol
rimar-
ndimaru
darnugol
hiila
hiila
sonnjaa
mahoodi
njofoojo
komoyaagal
karambol
yi'ugol
farliiɗun
manngu
loƴugol
jeyal
alhaali
ndiyan
hikkitagol
ɓantaare
jokkondiral
murugol
murugol
sukkar
ñaamo
lakkere
yonugol
cakkitun
farkere
saragol
wartaare
wemmbooki
si'ugol
ardondiral
abbagol
baydoolo
kowal
sunna
mbertudi
dowdo( o )-
ɓural
bidi'a
toraare
jeejugol
jagge
bammbangol
tuumugol
tuume
worɗugol
ɓural
dow
pahu
danndal
suppitagol
suppitagol
jammoore
jammugol
ɓurugol
hawnugol
juhal
ɗenƴere
hawtagol
dey
aynitugol
daɗal
daɗugol
waddugol
sikkitagol
warkugol
sikkitaare
sigi
sigirgol
al'alaama
moƴƴ-
barkondirgol
faɗɗere
bammbodal
cinkal
masara
jolkondiral
tippudi
maaɗa
sigareeti
tabalde
lawhu
haatimere
woɗa
jullere
toɓɓere
golle
ndolkugol
lallaame
tayya
cilol
herƴugol
tayer
jennenke
haatimere
teddudi
doŋol
jaɓɓe
dunnduuru
bawɗi
teme
seɗugol
jimmbeeru
bawɗi
hoppugol
neene-mawɗo
galle
koomaboriire
honkugol
tapii
honkugol
hoɗɗagol
awmi
awmugol
ayiibe
horsugol
jowre
yardude
tata
memugol
mbabba
ngaari
emmbere
alamaani
taksi
taamaamuyee
ma
antal
saɗawere
bakugol
firsi
kaari
loowtugol
talgiraamu
talifon
talifonugol
telewisiyon
beni
tamperatuuri
seedaaku
seeditagol
seedee
saa'i-
saatagol
duuɓi
sattinaare
wakkilaare
jogorɗe
Tanndaajo
ɗaɗol
foccugol
penten
jaɓugol
pooɗondiral
jarrabuyee
eɓɓindaare
tillisa
etagol
tenii
hiimaare
hiimagol
caate
gaynugol
gannguwii
jenngalleere
suytugol
hansaŋere
liɓugol
laral
hello
ownugol
ownoowo
tintiire
maaɗa
eeso
wasuye
jarribagol
foɗɗere
kiliije
tooke
tetanoosi
hoore
muynugol
satta-hoore
binndi
cañu
ataaya
mago
fiyaaku
termuusu
jantannde
jullere
gelenru
biyee
sawru
ñayko
saayannde
komo
komoyaagal
gidi-gidiire
senƴugol
kootii
loowannde
daasugol
mbarbam
garñe
cañu
saññugol
maabo
bagi
tiitoonde
toori
bolojan
an
hurgo
kabine
ɓaawo
hippoode
ñappudi
paani
muñal
accugol
tamaati
gaburu
laadi
saamugol
baar
toonu
farñitere
linsere
harlugol
teere
ɓoylugol
kekuwal
lette
lettugol
law
adadu
woɗa
foppagol
Tooroodo
daa'iman
say
say
say woo say
say woo say
tiinde-tiindewol
jinnduru
nduluuru
lette
lorra
lorrugol
turnan
fono
haylanduru
firifirinnagol
turnewiisi
mallol
gabooru
denndaangal
ɗojjugol
ɗojjugol
denndaangal
hecciɗi leɓu
feewi yet
feewi yet
fota ter
horii kof
ɗoyru
maande
diidol
diidugol
batte
leggal-daande
badabada
aada
nantinoowo
firo
firugol
njulaajo
njulagol
janfagol
hodo
laana-njordi
daasugol
saafugol
ciifol
ahadi
joge
gollugol
janfante
janfa
eeso
feccugol
deƴƴere
winnditagol
waylugol
lunndagol
eggudu
eggugol
daawal mbayliigu
awgol
lakkere
lakkegol
taranspooru
adugol
waylugol
cawluutal
maɓingol
golle
gollugol
golloowo
gaalal
lummbugol
ɓiroowo
feggagol
baapun
diwnol
dillere
diwnugol
hoynugol
lajal
maayugol
caate
caate
negesen
jalbi sal
weli ƴem
weli ƴem
selbi poocee
torsuluyee
moorugol
morgol
tatiwal
bolondaayaagal
bolondaa
tirbinal
sagalle
kansugol
kansan
tirkoo
saccugol
suɓugol
poolal
jimminaare
wattito
tati
tataɓ-
hiilugol
hiila
guutufal
betekee
wattitugol
luuro
sonnjaa
sonnjugol
fitina
tufugol
konu
coggal
tawugol
ɗuma
kummbaaru
a
lulluuru
kuusu
tibirkiloosi
mehugol
meetelol
kaliifu
kaliifa
serdu
Capiijo
nowru
noone
temmeere
happu
go'o
lamɗo
lamɗo
fottigal
talenru
battane
battane moƴƴo
ngootaaku
wootinɗinal
wootinɗingol
tenii
potal
jogondiral
mooɓugol
renndugol
gumel
aduna
winndereyanke-
duɗal-mawngal
bawle
bawlugol
aada
hin-
luusin
ribaa
rannga
duncitorgol
botevacancesgurte
gidi-gidiire
marke
markugol
duŋe
aagugol
farji
wempeñere
jayɗo
foolugol
laana
miran
mbatulaajo
coggu
arkawal
aynde
jarugol
feeteewo
bewre
sañugol
maabi
mantugol
norngal
sagariwal
baylotoongel
came
noone
bade
feere
fuufalafuujo
taafen'yaagal
jigawal
boobotihol
masin
hirde
ɗaɗol
puccu
weluuru
baanabaanaajo
marsingol
juma
ɓurnaa-
reftugol
ittere monee
yottanagol
ittugol
tooke
arugol
henndu
ngeyngu
hommbitorgal
reedu
garal
gilngii
sempeten
kuugal
funngo
lacol
gomɗuɗo
goonga
biini
filooti
falugol
ballafuyee
saanganteyaagal
hibbugol
simoore
haako-
leggal-daande
giilol
huppotoonde
bolonru
bolojan
soori-koroojo
uturner
ɓornugol
edda
ceemeedo
mettugol
teewu
iidaango
iidugol
cukko
cukko-hooreejo
poolal
meere
honkugol
ngurndan
kiikalaajo
nayeewu
jiwo
hin-
cagataagal
ñakkingol
wilaa
fulasoo
saare
sanngara
noogay
noogayaɓ-
doolannde
gerenteejo
hippagol
baylol
kuura
cergel
ngorgu
yeeso
fulkuru
huulugol
seena
juuragol
koɗo
ɓiƴugol
buret
uuyeendi
ndaarorgal
wonugol
nguure
halfeere
halfuure
du'aa
hino
laawol
tiggaare
buumugol
rentugol
kawtal
gondal
watir
daande
nguyka
walan
ruuyugol
gujjo
anngisaare
wommbugol
ittiri
bolcugol
tuure
tuure
mooɗon
woote
wootugol
mooɗon
faalegol
hiɗon
jahal
hirndugol
seteejo
ndaaroowo
alkulal
aawaseejo
few
giirugol
iidaango
giiɗe
hurgo
hurgo
Si mokobaa ŋaaɓii sunndulla yo o takku junngo .
Beɗaade zamaanu
Tuma o arti woo, mi yeetoto mo
fewndo ɗoo miɗo ɓittii seeɗa
mi fedike ka honndu
salndu ɓaƴƴunoondu ndun aggitike
arsike rewataa e ɗatal saka Botta e añanɗo
montinaaru mawba ko sanke sariire
maamaare hulɓinirtaake kaybonru
muñal ko ñale rimata
baasal ko aBo ngaameelo
kosan ɗan fenndike
asoowo ngayka luggintaa
Benaande jommbay kono joɗɗintaa
Benaande ñappay kono ɗuwataa
fowtere no gaɗa yanngi
hutaare alaa ñiiƴe kono si ŋatii sellataa
emmba ɗun wonii wayrindiral
wota wifanam ko walti
accu hakkee yanidaali men
Ko okkugol ɓuri moƴƴude e dii okkoreede
maayo Jaaliba hino tawaa e maajetati ɓurɗe ɗen mawnude e nder Afrik
E nder ko o haalaynoo kon
gooto araali
gooto kala e mo'on adda ko waawi kon
jigaaje no weela
wuuduru
mo kala yaha to faalaa woo .
kallaa ɗun gasataa
Ɓayri Ismaa'iila artii, o lanndii sonnaajo makko on si gooto luttaali mo .
anndugol ka turiiɗo Bewti
si lamɗo dogii mbatula wiiray
ndaaru-mi dow e ley, nano e ñaamo
tawi meɗen darii ka ley lekki
Artirgol ɗenɗe leydi ɗen e nder yuɓɓo needi e jannde ngon
ɓokkito-ɗaa lan tun !
Dumunne ngurndan makko ɗan ko duuɓi cappanɗe jowi e jowi .
Ko ɗun waɗi si mi wi'ay on : wota on aanu fi ko ñaamon maa ko yaron maa ko ɓorno-ɗon e nder ngurndan mon ɗan .
waynoo waynitoo ko ɗaɓɓere njooɓa
anniyee bonɗo ko tono jom mun
salaasan ko laabi tati
junngo wooto kellataa
talen biini ko nde wootere
lamɗo maraa giɗo
gabbii suppitii e ndiyan ɗan
Innama aadeeji fof poti, ndimɗidi e jibinannde to bannge hakkeeji . Eɓe ngoodi miijo e hakkilantaagal ete eɓe poti huufo ndirde e nder ɓ iynguyummaagu
Munyaani cuurki danyataa ƴulɓe
fewndo ɗoo miɗo ɓittii seeɗa
Kaari no arsikaa jawdi .
Ko ben makko o arti
Aa'a ! mi jaɓaali ɗun ɗon fes .
Mi aadanike Allaahu wonugol lamɗo fii danndugol ndimu leydi ndin
Kaariijo wonaa aaden .
Kaariijo ko buy aadennii .
Kori on dañii aafiya ?
Keri e himpaare ko aalaaji remoowo .
Yo Allaahu juul o hisna Ɓurɗo e dow tageefo me'en e aalo‘en e Saahibo'en
Keni wifii aalii
Koni wakkilee fii jannde !
Muñño-ɗon yangiiji jannde ɗalon salaare e aamugol !
Miɗo aami immagol .
Mi aanii no mi waɗa
Miɗo aanidi e makko
Ko lutti kon fow no aani, no holi, no weelaa
Laatii babun kun no aata muuseendi .
Min wota a hollan aawasaaku maa ngun
aawateeri ngesa maa mban ko maaro
Mi waɗataa ɗun abadan
abajada huutorteeɗo on, ko abajada laten mo UNESCO on sincunoo on .
Maaro alaa hay abbere
Nge piyii accawere .
accugol hakkee, hay accu hakkee aldaa men .
adaade lislaamu ko Pulli tun hoɗunoo he'e .
adadu so'aaɗo
adadu jilɓuɗo
adadu asliijo
adadu doosal
adadu rewral
adadu fonndoowo
Addu deftere nden .
Kamiyon on no adude njaareendi .
Ɓe adi donle maɓɓe ɗen .
Kaari no yiɗi ( mbeleeɗe ) aduna .
salndu ɓaƴƴunoondu ndun aggitike
Ndee qasiidaare ajami, ko Muhammadu mo Sa'iidu Seeleyanke wallifanii yimɓe maxribi .
Oto on waɗii aksidan hulɓiniiɗo .
Mi alaa kaalisi .
Yoɓugol alawansi
Awa albarka, on jaaraama buy .
Bareeru ndun no alɓaade ƴi'al ngal .
Ko aldaa e ella .
O aldaa e gere .
Maani waynike lan e mon yo mi ar mi ndaara alhaali si on tampaa .
Ndowru iwi ka geenal alindii mo .
O huli haa o liɓi donngal ngal .
Naatugol aljanna .
Fii ñawndugol barme, no haani fittirgol lincun ɓuɓɓiniraakun alkol .
Si Alla jaɓii .
Ko Alla tun anndi .
Waabiliije hino allondira e hokkere .
Bookar Biro ko eɓɓunoo, ko jonnitugol almamaaku ngun doole, dannda ndimu leydi Fuuta ngun .
Fuuta Jaloo fewndo ka almamaaku .
Duumagol almamaaku makko ngun ko duuɓi cappanɗe tati .
brin d'allumette
Pelle e kollaaɗe ɗuuɗuɗe no wertii e nder leydi Lagine ndin .
Ammaa fii ngaluuji wonuɗi ɗin e nder leydi ndin, nooneeji muuɗun no ɗuuɗi haa non .
O tawi mo e ndee annde, o wi'i : “ E ko heɓu maa ? ” .
An kadi a annditanay aaden seeɗa !
Hiɗa anndi ko waɗataa ?
Mawɗo on tawi ɗun aaninii mo fota, o anndaa ngal o rewa .
Bono hino anngisii ciikuli wattataa wa muuɗun
Poliisi on waɗi ankeeti .
Miɗo anniyii yaade .
Anniyagol fii sadaka .
Mariyama no antani buy ne'ugol gerto .
Arsike rewataa e ɗatal saka fotta e añanɗo .
apew o yana
Ka aranun piso .
Himo yaha himo ardini paykoy ɗiɗoy .
Fria ko leydi ari-fotti .
Ndiyan ɗan no arnii .
Yontere aroore .
Yontere aroore .
Ko to arsi an toowɗo honnu-mi enɗan .
O ari, o naati, o jooɗii takko mawɓe .
Himo juuti a sikkay hoore makko nden no tuggoyii ka asamaa'u .
Beytee yo jamaa, askon oo gorko hulaaɗo .
Maaro no ɗuuɗi awdiiji .
Awiyon on no immaade .
Awiyon on jippike .
Addan mo ngawlu ngun o awloo .
Waabiliire nden arduno e awre gilɗi .
Awwalu hare maɓɓe nden ko fii rewɓe .
Ɓe awƴidi haa e fonngooji .
Hikka en aybay heege .
Yo Alla ittu ayiibe e mun .
Kaari ittay ayiibe e kala ko yi'i .
Yo Alla reene ayna .
Hay neenegootooɓe no ayra .
Si himo ka suudu ba ?
Si o alaa ton ba ?
Jooni ko fuɗɗitagol fow e baa .
Baaba an boora .
Neene e baaba .
Ko ɓe baaba-gootooɓe .
Baabiraawo fow no yelii nde tawata paykun mun kun hino mari needi moƴƴiri .
Oo ɗoo baabun ko fii laaɓal yewti .
Ommbu baafal ngal .
On saa'i o arti o udditi baafal ngal .
Miranhun baafata .
Baagol maarooji ko e lewru nofambar lannata .
Baaranje, ɗum ko ko ɓe jogorta njamndi wojjinaandi ka yiite ndin .
Ko wayluɓe ɓen moƴƴinta ɗum .
Baasal boɓɓoowal wure, baasal ko afo ngaameelo .
Baasi woo alaa .
Di'e jurnde nden hino baaƴoo .
Leggii no baɓɓitii yani ka ɗatal .
O wi'i o aray ka bagge-lewru .
Dolokke baka .
Wota Alla jogor en bakkaatuuji me'en .
Fijugol balan
E nder balɗe sappo e go'o, hiɓe yaade e leydi Ngaabu ndin .
E jaka o yeɗaaka balɗe .
Balkii no to nder ndiyan .
En torike ballal Joomiraaɗo .
Hannde balon no woodi ka estaadi .
Kere ko an woni bammonee makko ?
O laatino bammonee saanga lo'uɗo tooñaa .
Laabuddaaji Banii-Aadama ɗin ko ñamdu, laaɓal, cellal, ɓantaare, jannde, laawol jittugol sattendeeji .
Banii-Israa'iila‘en dogi Fir'awna Misira .
Leggi no bappitii yani ka ɗatal .
Aree naaton ka bara !
On jaaraama, yo Alla sowu baraaji .
Gujjo on waɗi barget .
Himo mari barngol .
Kaariijo no yeɗaa barki .
Yo Alla wurnu barkina
En barkinorii innde Allaahu, Jom Moƴƴere huuɓunde, Jom Moƴƴere heeriinde .
basagaare goro .
Kompule basan .
Jooni non, onon heɗitiiɓe on lanndaama ko hommbo ɓuri ƴoyre e battane ngol taalol .
Hulɓingol paykun saa'i woo saa'i battintaa e makkun .
Funnaange e hirnaange, nano e ñaamo, bawɗi no ferñita nootondira .
Njamndi ndin ɓe tafa ɗum ɓe watta aala . Ko ɗum inni ɓe wayluɓe .
Ko ɗun waɗi bee men ndaara koɗooli waawayɗi wernude on jamaa ɗon fow .
O alaa beelol .
Humnee Ahadi Alla ndin, ɗum dey O wasiyyike on ɗum . Bela jo'o on waajitoto .
Baaba on belike e jam ?
Beni ɗum no yurmi !
Men fawaa wonkii ko wonaa beru ko ki waawi .
Mi juulay beru ko wuur-mi .
O yi'i pinkaaje e kaafaaje ɗe o waawataa anndude beru mun .
Suka bewɗo .
Bewɗo mo maraa ka tippi ko puyɗo .
Kuumi, Kula e Zaawiya, ɓe beytay alkamisa bee .
Fewndo bifi ko fewndo peƴƴi e koyɗe yimɓe .
Zuwerjo on naadii ( waɗii ) bii .
En bimmbi
Bimmbi woo bimmbi .
bimmbiti nden ñannde .
Himo foti binndi .
Sardenji ɗin hoosete, birinji ɓantee ton fii aawugol tamaati e jakatu e karooti .
Bis ma'a !
Kaari no yiɗi biskitugol yimɓe .
Moodi Kaari no udditi bitiki ka marse Madiina .
Ɗun firaa e pular e bolle goo .
Bolle puyɗe
Miɗo sabbi maa ka bolonru .
No salli noddinirnoo, Mammadu falii bonfohun mun yaari ka ngesa .
O heɓii boobo .
Boobo on ɓuɓɓinii danki kin .
Sa'ugol boofo .
Gertogal ngal joorii boofooɗe .
Baaba an boora .
Booto maaro .
Ɗun alaa bote .
Golle makko ɗen botaali .
Ndin mbullaari gilaasi saaƴayndi waana leydi ndin haa ndi rawna pen tuma jaangol weeyo ngon tawi hino tiiɗi fota, hindi wi'ee bufenri .
Hindi tawee e nokkeeli aduna on wano Yuroopu, Kanadaa, Siberiya .
Bullal yuwii mo ka koyngal nanal .
bullal seeɓungal
Bunngingol paykun .
Bunngooji makko ɗin no itta duɓɓe kecce .
Manngo hino bunnji telen funnaange laral ngal e telen nano maggal .
Bunnaaru maa !
Tun bono hawtii waɗi buret .
Pullo buruure
Ɗibbude butonre ñaamere nden .
Si a accaali mi buunete jooni .
Huɓɓinde buusii .
Ɗanninde buusii .
Yimɓe buy .
Ndunngu Afirik no weli sabu ko e ɓaarugol jannde hawrata .
ɓaawo an ngon no muusa
An wonir ɓaawo .
ɓaawo o anndii siɗɗo makko on waraama, o jippii heña himo jogii labbooru himo diwna .
Ɓado lan mi yewte .
Suumayee on ɓadike .
Emmba kun paykun no ɓakkiti nee !
E no maadi darorta, ko wanaa ndi yowoo e ɓalal aranal ?
ɓaleeri gite ndin
ɓamugol horde hiraande
On tuma soƴƴaari ndin gasi ɓe ɓanni ɓe ñaami .
Ko muñal addata ɓantaare .
ɓantu hoore maa nden
ɓantugol ngaluuji leydi
Ko ga mooɗon ɓaŋi-ɗon, ko ga mooɗon seeni-ɗon .
Kori on ɓaŋke ?
ñiwre nden ɓappinike .
Binndi ɗin ɓasii .
Maadi leydi ndin fuɗɗike ɓasude .
Ɗee ɓataake, ko e immoode Moodi Kaari faade e Moodi Kaari, ko fii hiwragol on lanndoo si tanaa woo alaa e mooɗon .
Kamiyon on hino yaarude ɓawre-ɓawre .
Salndu ndun ɓaƴƴii .
Nduu ɓunndu ɓeeɓataa .
Ndiyan ɗan ɓeeɓii ka wureere .
Kaariijo no ɓellini .
Miɗo ɓenndiraa coofe .
ɓernde makko hino metti .
ɓernde makko hino weltii .
ɓernde an nden no ƴawde .
Fedde ɓeyduru ganndal
Yo jam e kisal wonu e maɓɓe kamɓe e ɓeynguure maɓɓe .
No waɗɗii mo kala danndugol ɓeynguure mum .
Yo moƴƴere Taguɗo on jippo e men bimmbi e kiikiiɗe, O ittana en ɓiɗaare kala no nde foti, haa poomaa .
Addan mo ɓiɗam ɓiɓɓe .
ɓiɗugol uure
ɓii dimo
Ko lamɗo go'o nun e rewɓe mun ɗiɗo, mo kala heɓani mo ɓiɗɗo gooto .
Oya innaa Sammba ɓii lamɗo, oya innaa Sammba ɓii maccuɗo .
ɓiirugol lakkere
Rewɓe ɓen no haddii wudere ɓilkiti ka fewndo keeci .
Hay ndaaru-ɗaa kun paykun, kun ɓiññay .
mo ɓiray o ñencay
Yo Alla ittu en e ɓitteende .
Ɓe laamino jamaa on ɓe ɓitti mo fota .
Wota ɓiƴan ka maadi !
si a yennii lan mi ɓoɓete hunnduko kon
taƴen ɓoggeeli jeyal !
ɓokkugol cooƴi .
O ɓokkaa hay fus .
Ɗun hino ɓolɗanimmi .
ɓonndugol ñaametee
Mawɗo ɓooma-hunndukoojo
Wuyɓe ɓen ɓoori mo conci e kaŋŋe fow .
Woni ɗon haa ɓooyi, neene curbaajo on maayi .
Ko ɓooyu-ɗaa yaade woo a artay Fuuta .
Ɓe ɓorii ɗon kiikiiɗe .
Ɓori on saa'i ɓe watti remugol
ɓorugol bantara
ɓottere maa !
Taku ko ɓowro .
Reedu an ndun hino ɓoyla .
Ɓunndu Ɓalewo ko Maamun woni .
Kenun ɓunnukun hino wifa ɗoo .
An ko honɗun ɓuran maa ?
Timmbo, saare ɓurnaande .
ɓurnindiral leƴƴi
Kori on ɓurorii ?
Tawi neene hino nawni, kono nden ñannde hari ɓe ɓurorii seeɗa .
Bunngooji makko ɗin no ɓurti .
Aamadu hino ɓuri Cerno juutude .
Si yimɓe hino yaadude maa hino gollidude, ko ɓuri moƴƴude, ko mo kala yo anndu woɗa oya .
On suka non, e nder denndaangal sukaaɓe aduna on, alaa ɓurɗo mo labeede .
Hannde yaasi on no ɓuuɓi .
Koyngal an no ɓuuti .
mbaalaandi leydi Lagine
mbaalee teddungal, yo Alla moƴƴin
Himo ka mbabba .
Mbaɗɗu ngun no hija .
Mi yahii ka mbaggu
mbajju e ɗuuɗal
Kaariijo no metti ( no boni ) mbalndi
maaro mbarba
Annditee mbarjaari e lette .
Kala huuwuɗo moƴƴere o yoɓete nde .
Kala huuwuɗo ko boni, haray o maraa geɓal ka nder aljanna .
Mbaru fiɗi mo hari o mawnaali .
Si lamɗo dogii mbatulaajo wiiray .
Golleeji, janndeeji e mbaylaandi ɓeydaa ka leydi .
mbelndi laɓi kin
Jokkugol mbeleeɗe aduna .
Bono mbelƴindii hino metta kolli hay hersataaa .
Mboodo-mboodo ko kuuɗe naafiqi .
mboodooruoji tiwe-tiwe sonka, mooɓoo hawtita .
Yarugol mboyri .
Turbugol mboyri .
ko menen seɗidi mbulla
Mi alaa mbuuɗi .
Koɗooli ɗin caabii .
Si caaru fiɗii jawdi-dariindi, tilfay ndi re'a ndi e nder balɗe seeɗaaje .
Na'i ɗin fow caawi .
Hino lammiri wa caleere .
Haala Fulɓe kan hino mari caltuɗe buy wano pular Fuuta Jaloo, fulfulde Maasina e Adamawaa ekn .
Ko e cantugol mo wonu-mi .
cappe gellal
Cardi ko coggu jannde, e maanaa ko kala ko neɗɗo wewlinirta ɓernde jannoowo on ɗaɓɓira mo barki .
Hiɗa yooriri wa carmalal .
Hannde-hannde maa si en cato hollen hiɗen waawi daraade feewa .
Tuma ceeɗu ngun hattiri yoorude fewndo lewru maarasi, a ñallay yarude hara a ɗonɗitaali .
Cerno ko jannguɗo hunnjii firi tafsiri Alqur'aana .
O cowtii o cikkii ka leydi .
Anndu paykun diway, coday, dirboto, tuuninay conci mun .
Neeɓi seeɗa, sariire ari no coda .
Goomu Haɓirɗo coodtaari
Coofe muusii lan !
Hita tuugo e coora, fiɓa-tutta, nafa woo alanaa ma e ngol fijugol .
Teelnirgal e cowirgal kalfe pular .
Bono cowtii, hetti kucun maɗɗii .
Cukalel pamarel
Usmaani-Daneejo e Usmaani-Ɓaleejo, ɓen ko cutuuɓe Almaami Sori Mawɗo .
Ɓe cuuni bareeji maɓɓe ɗin e amen .
ñawgol haa e daande mayde
welugol daande
Daande nden hino muusa lan .
Yimoowo welɗo daande .
Hammadi Sammba daakii Gayaa .
Ndunngu lannii daakaade .
Tuma henndu dabbunde uuri wifi ndii leydi me'en, yi'aa tule-tule neemaaji, heege pottoo woɗɗitoo .
Fii no gertooɗe ɗen daɗira, uturner on yarnay coppi heɓuɗi balɗe tati ɗin fow lekki o pika ɗi .
O dahi zurriyaaji maɓɓe fow e suddiiɓe maɓɓe .
Alfaa Ibraahiima dahi leyɗe makko e jawle makko .
nyaametee mo alaa dakamme .
Di'e ɗin canɗi no dakmani ɗonɗaaɗo .
Ko ɓee nayo woni lasli Fulɓe e zurriyaaji mu'un, ko ɗun fillaa ka defte e dow dalil .
Daɗa wonude rewɗo mbeleeɗe jokkuɗo miijo tun .
Fewnoowo haala maraa ka tippi maraa dalil .
ooni o heɓii ko o dallinora
Ko Alla woni danndoowo .
En fattike Alla yo O danndidu en .
Men waɗi toraare mawnde fii no Alla danndira jamaa on .
Danko boobo on .
Wota danko ko o haalata .
A dankike lan dankata neene gooto .
Usmaani dañuno ɓiɓɓe tato : ɗiɗo maayi, tataɓo on lutti .
Bookar Biro naati Timmbo ɓay dañii polgal .
Gorko semmbuɗo fewni e am, o ari haa o darii yeeso am o lanndii lam : ko honno wi'ete-ɗaa ?
En yahay lewru darotoondu .
Maama Kolon ko aaden toowɗo darnde .
Futuroo ko darɗe tati .
O juuli darɗe ɗiɗi, on-tuma o salmini .
Fuutanke no hittini fii rewugol : a yi'ay waliyaaɓe ɓe darja mu'un ɗuuɗaa sugu mu'un, lollirɓe dewal .
Ɓe darnii julde .
O dartii Porto o murtani ɓe
Demal, e dewal, e desal, fow ko dawal .
Ko Karamoko Alfaa ardinoo dawla lislaamu sincanooɗo leydi Fuuta Jaloo on .
Leydi ndin jonnitaama dawla .
Feƴƴir-mi ka defirdu, ommbir-mi baafal ngal doy .
O firii Alqur'aana e defte-cewɗe .
ndaarii ko defu-ɗaa lan !
wota defan yahugol haa
delegasiyon ittaama ko yahana ɓe .
Ɓe mooɓindiri delegasiyonji leyɗe julɓe Afirik fow .
Otooje ɗen demmbii ka laawol .
demokaraasi ko noone laamu ga fewjugol ngol wonani jamaa'u on fow .
denndaangal maɓɓe ko yurminteeɓe .
O nodditi denndaangal mawɓe saare nden .
Umaru ko denɗu Aliyyu
Yo Alla newnan mo dewgal sunna e farilla .
dewgal laaɓungal
Dewtanan ka hoore taabal
Mi yahay dey !
Na'i deyi ɗin rimi .
Tuma julde nden fuɗɗii, ko ɓen yimɓe fow turodata haa tiiɗe ɗen meema leydi, ɓantoda hara fow no deƴƴiri wa ley loonde .
Tawi ko paykoy koy ɓurnoo kaanude jikku e dii hellifaaɓe ɓen .
Miɗo yiɗi ɓeyngu an fota kono le ɓuranay lan yi'ude himo faatii e dii yi'ude mayde ga'i an ɗin .
Kaariijo diidii suudu mu'un ndun .
Ɓe haldi ko Almaami toɗɗotoo lamɓe diiwe ɓen, kono ko tuma diisii Guwerner Faransi on Konaakiri .
Fuuta fow nodditaa fii diisondiral .
Diiwe jeenay sincaa ka leydi .
dillere leydi
dimmbagol leydi
En foti dirtinde ñalaande nden seeɗa .
Woote ɗen dirtinaama .
Diru mi jooɗoo .
Dirii ka laawol .
Ɓe riwnda gelooɗi ɗin diwle .
himo diwna jaangol
Ar dogu !
Reedu makko ndun hino doga .
Dogu-reedu ko nawnaare sukkunde, hulɓinaniinde penuujo e paykun .
Ko conci donkaafele tun o ɓornotoo .
Yo donko kos !
Yo donkano ma kos !
Almaami Bookar Biro immini koneeli mun o anniyii donkinde Muusaa Moolo foltagol .
Wonaa min doo !
Men yejjitaali doo hay gooto .
Sammba hino mari doole .
Mi faalaaka doolugol ma .
Doolugol debbo .
Ko reenagol e doroogu !
O ƴeeŋi haa o do'i yanude .
tonndu dowdooru ndun
nyaamir doy
doy-doy no walla
Du'aaji ɗin jaɓaama
Kala taalibaaɓe toraa, yo hittin fii du'aa fii foolugol heeferɓe, yamira ɓe silmugol .
Dewgal ngal du'ete ka juulirde .
Duɗal Moodi Mammadu ngal ko ka ley ɗowdi leemunnehi woni .
Sukaaɓe hoɗo ngon fow ko ɗon janngata .
Feetuɗo on dummbaama .
Ɗun ɗoo ko honɗun duncata ?
Paykun duncukun .
Gite maa ɗen dunndii, kori hiɗa selli ?
O ƴetti ɗen kewe o sañi dunngeere fii yo ñaaki ar naata .
Ko ɗin hikmaaji Alla duŋii yo mi haalu .
Si goɗɗo faalaama noddude jihaadi, ko maa o haalana Seeku Usmaani o ɗaɓɓira ɗun duŋayee .
Miɗo durmaa .
An duu a waawaali, ko honno min waawiray-mi ?
Ko duuɓi jelu jogi-ɗaa ?
Ɗun waɗii duuɓi jelu ?
Miɗo duudaa sigareeti .
duufugol bantara
Ɗaɓɓitere ganndal no toɗɗii gollirgol haqqil, taskora cenɗe fow e nder duumaare hara siccaali haaɓaali .
duuti na'i
ƴantoowo duuti
Miɗo duwaa yaade ton hannde .
On ɗaɓɓiraama ballal .
Himo ɗaɓɓude golle .
Annabi Muusaa ɗaɓɓi jokkugol mo .
Juul, hooraa, zakkaa, ɓaawo ɗum si a waw hajjaa, ɗal welsindagol .
Ɓanndu makko no ɗarli .
Toori, ko conndi bantara ukketee ka ndiyan fatuɗan, turbee haa ɓennda, ɗartee, jippinee rottee .
Ɓen seeremɓe fewni julɓe e ɗate diina .
Ɓe jokki ɗatal yaarungal Timmbo ngal .
Ɓe ɗawi mo ñiiri .
Kaakal kal ɗayɗii .
miran ɗewluɗo
ɗibburu weeyankooru
la deuxième fois
Una haa ɗigga .
Kori jannde nden ɗiggii ?
Himo ɗoftii mawɓe makko moƴƴa .
ɗon e ɗon
Miɗo ɗonɗaa, okkoran mi yara .
ɗoo e, ɗoo e janngo
ɗowtugol koɗo
ɗowugol bunɗo
Miɗo faalaa ɗuma .
giɗo ɗuuɗa-gite .
Yimɓe no ɗuuɗi .
Himo ɗuuɗi haala .
waraa ko ɗuuɗi e wonndiiɓe makko
Faatunnde makko ko ɗuytaare mawnde wonani en .
Himo ɗuytitii e maɓɓe .
On ɗaɓɓiraama ballal .
Hiɓe yahi ndaaroygol musiɗɗo maɓɓe nawnuɗo .
Lasliiji na'i men ɗin ko Ndaama ɗi innetee : hiɗi moƴƴi awdi, mo faggitii ɗi o waasataa .
fampagol ndagawal
Femmba ndalta
polenta de maïs
Haa ka ndarɗe hatti .
ndefu Fulɓe
ndenndaandi lislaamiyankeeri Muritani
ga ndenka Alla
Lootu miran on nder e ɓaawo .
e nder
himo ka nder suudu
e nder balɗe tati
e nder ko o haalaynoo kon
ka nder
to nder
ndikka si men yahu
A ndikkii ?
Addanan ndiyan mi yara .
Ndiyan ɗan no saaƴude .
Ndiyan ɗan heltii .
ndunngu ngun heltii
Fewndo ɗoo, ka zurriya makko, no limtee Mammadu Boobo e Aamadu Ɓooyi .
Jemma e ñalorma .
Himo e na'i ɗiɗi .
O piiri e makko .
Alfaa Qaasimu liɓi, yani e yimɓe ɓen .
O seppi haa o hewti e nokkuure go'o o darii .
Men naati e ladde sukkunde .
Ɓe felli gubeleeje ɗiɗi e leydi Ngaabu .
Yaltu e suudu ndun !
Ebo a yanii !
Muraadu woo muraadu no haani eɓɓaneede
Tuma nde Nelaaɗo Allaahu on faalanoo eɓɓindaade seenagol ka hare, ɓe accuno Imaamu Ali Madiina .
Ko honɗun eɓɓu-ɗaa waɗude ?
Kaari naatii e edda .
Eehey mooɗon !
Eelugol hoore goɗɗo
Okkan eeso goro
eesugol goroore .
O eesii horde nden .
fulɓe egga-hoɗa'en
Ndee dalaa'ilaare ko eggunde, mi anndaa si hinde selli
Wuro ngon eggii .
Alaa mo jogaaki ella .
Ella woo alaa e mun .
Himo wondi e ella .
eltugol puccu
eltugol ɓanndu
Wonaa mo kala eltirtee piggal .
emmba ko nii !
Emmba oo jiwo hino labaa !
O nawni haa o emmbi maayugol .
Alla daalii : ko to arsi an toowɗo honnu-mi enɗan .
Kaariijo no enɗini fota .
Mi etike haa mi ronku .
Mi gaynataa ette-ette maa on dey !
etugol nenndi foññe .
Nenɗe hino etiree Fuuta Jaloo korel inneteengel sariyaare .
Ko ka ewnaandu fanaa hewtu-mi .
Nde o nanunoo ewol ngol, o sintiri o ƴetti waado makko o fokkiti .
Hannde Sori ewaama ko yurmi : o nanii kasaara hino re'i galleeji ɗiɗi timmuɗi .
Faabee ! suudu ndun sumii !
Miɗo hatonjini faade e mun .
Ɓe yamiraa noddugol yimɓe ɓen faade e Allaahu e fewnugol ɓe .
Neɗɗanke e aduna on tagiraaka meere, e maanaa ko aldaa e faandaare .
Ko honɗun faandi-ɗaa hen ?
Juldeere nden faandike .
Yo o faandor to baŋŋe nano .
Dammbugel ngel no faaɗi .
Kaariijo no faaɗi hakkille .
Faale maɓɓe ko senndindirgol julɓe ɓen .
Kulaaji ɗin aray faale bonnugol gese ɗen .
Miɗo faala maa .
Ko honɗun faala-ɗaa ?
Hannde ko toori mi faalaa .
Himo faamini ɓuri makko alaa .
A faamii ko wii-maa-mi ?
On ko naafiqi faasiqi .
Awa jannganee en faatiha .
Ko ɓe sappo, si naa mi faayu .
Accanee lan hakke, mi faayii .
O piyi mo haa o faɗɗaa .
Ko balɗe maa faɗɗi .
Huɗo e faggudu hino woodi ko liibi : jawle ɗen hino haari .
Maama Kolon ko pucci fagginoo . Hari himo mari pucci jeeɗiɗi .
Uddu fakko maa kon !
Alaa mo faljataa .
Si a wallataa lan hitaa fallan .
Julde e korka e hajju, ɗii ɗoo fow kala julɗo hino foti faltaade ɗun .
Debbo on woo faltaama hoore mun .
O falii baafal ngal .
Mi falƴitaaka e ɗun !
On juulii fanaa on ?
Fanaa heewii .
Fanku dogu !
Ɓayri mi nanii hito maɓɓe, fappitu-mi dogudu .
O yi'ii farilla .
Hitaande woo hitaande parñitte no waɗa kasaaraaji heewɗi .
on ko ɓii fartere
Si annduɗo ɗun resii mo anndaa, wonaa dewgal ko fasaadu .
Min fason no warrataa nii welataa lan fes .
Almaami Bookar Biro fattoyino leydi Keebu, on tuma Keebunkeeɓe ɓen natti mo Fuuta o laamitii .
ko fa'i arde kon
Ko fawñere fii laamu addi hawre hakkunde maɓɓe .
Fawu ka hoore taabal .
O fawi ɓe sagalle ɓe itti ɓe jonni mo .
Mi faytu mo .
Teewu ngun hino fayi .
Nagge ngen fayii .
Pular ko ɗemngal ngal pelle-inɗe .
Leggal ngal fedii mo .
Ɓanndu an ndun no feɗɗa .
Lewru feeburuyee .
Goonga on feeñii .
Ko e qarnu teemeɗɗe jeeɗiɗaɓo on Nulaaɗo Muhammadu feeñunoo .
O yaarii feere .
Rottan mo feere .
Mi alaa feere .
Feere makko nden yaajaa .
Mi wallete beru feere an nden .
An a feetii ?
Himo feewi junngo .
Ko honto feew-ɗaa ?
Ɓe felli gubaleeje ɗiɗi e leydi Ngaabu .
Ko hitaande Gommbaa fellunoo o jibinaa .
Felsu-mi ko'e ɗiɗi yimɓe jooɗiiɓe mi dogi ndaarugol .
